Title Правителството предлага петгодишен платен отпуск за миньорите пред пенсия: 
Работещите в минния и енергийния сектори, които наближават пенсионна възраст, да имат право на платен отпуск до пет години, през които да получават 80% от брутното си трудово възнаграждение и 100% от социалните си осигуровки. Това предлага Министерството на енергетиката в специален законопроект, чиито текстове предстои да се прецизират със синдикати в идните седмици, преди да се внесе проектът за гласуване в Народното събрание.

Миньорите и без това в момента се пенсионират по-рано от останалите работещи, тъй като полагат първа категория труд. Не е ясно какви средства ще са необходими за плащането на този продължителен отпуск и откъде ще се осигурят.

Отделно от това ще се създаде държавно дружество за възстановяване и укрепване на нарушени от минната дейност терени във въгледобивните региони. Неговата дейност ще се финансира от Националния план за възстановяване и устойчивост, посочват от ведомството, макар в момента плащанията по този механизъм да са замразени, защото България не изпълнява изискванията на Еврокомисията, за да получи следващите 1.2 млрд. лв. от Брюксел. Като друг източник на финансиране са обявети програми и фондове на ЕС и международни организации, държавния бюджет и други.

"Двата законопроекта – за зелен преход на въглищни региони и за т.нар. ранно пенсиониране на заетите в сектора – отразяват нашата визия за подкрепата, която трябва да получи въглищната енергетика в страната. Те ще осигурят възможност за социално спокойствие на заетите в сектора и едновременно с това – добра заетост и плавен преход на засегнатите региони", заявил служебният министър на енергетиката Владимир Малинов на съвместно заседание на Браншовия съвет за тристранно сътрудничество по въгледобив, енергоресурси и минно строителство и Отрасловия съвет за тристранно сътрудничество "Енергетика", състояло се в понеделник.

По думите му в момента електроенергийният микс на страната не може да бъде постигнат без участието на въглищните електроцентрали и затова се разглеждат варианти за подкрепа на тези мощности, които да отговарят на правилата за държавните помощи.

През декември Малинов нареди на регулирания пазар да се продава повече електроенергия от държавната ТЕЦ "Марица Изток 2", защото потреблението на домакинствата е по-голямо от очакваното. Отделно, за обезпечаване на доставките на ток в страната, от 6 януари заработиха два от блоковете на ТЕЦ "КонтурГлобал Марица Изнток 3", която спря работа в края на февруари миналата година, заради приключването на договора за изкупуването на енергията ѝ от "Националната електрическа компания" именно за нуждите на бита.

Сега трети и четвърти блок на централата, в която 75 на сто държи американската KKR, а останалите са на държавната НЕК, започват да продават електроенергията си на свободния пазар, обявиха от НЕК.

През декември Малинов обяви, че държавата иска да стане едноличен собственик на тези два блока, като предстои да се изготви оферта към KKR. За целта обаче трябва юридическо отделяне на активите и тяхната оценка, а за останалите активи и терени мажоритарният акционер ще решава как да ги трансформира.

Title Канадският премиер Джъстин Трюдо подаде оставка: 
Джъстин Трюдо подаде оставка като лидер на управляващата партия на Канада след почти десетилетие като министър-председател. На пресконференция в Отава той обяви, че ще остане на поста премиер, докато не бъде избран нов лидер на Либералната партия

"Тази страна заслужава истински избор" на следващите избори, каза той.

Парламентът преустановява работата си до края на март, когато се очаква да са парламентарните избори.

В изявлението си Трюдо каза, че е боец, но че "вътрешните битки" означават, че не може да бъде лидер на либералите на следващите избори. Стоенето е възможност да се намали температурата, казва той.

Оставката на Трюдо идва след нарастващ натиск от страна на неговата партия и не само.

Премиерът дойде на власт през 2015 г., спечелвайки мажоритарно правителство за либералите. Джъстин Трюдо е син на друг министър-председател либерал на Канада - Пиер Трюдо, който възстанови позициите на партията. Сега либералите ще се нуждаят от още една голяма реанимация, ако се надяват да преодолеят мрачните резултати от обществено допитване на предстоящите федерални избори, коментира ББС.

За потенциални приемници на лидерския пост в партията се считат бившият вицепремиер Кристия Фрийланд, която се оттегли през декември, и бившият централен банкер Марк Карни.

За възможен претендент се счита и Кристи Кларк, бивш премиер на Британска Колумбия, която благодари на Трюдо за службата му и каза: "Като цял живот либерал очаквам с нетърпение да се присъединя към десетки хиляди канадци, за да изберем нашия следващ лидер".

"Това е най-голямата възможност от повече от десетилетие, която имахме, за да развием нашата партия и да приветстваме нови либерали – включително канадци, загрижени за бъдещето на страната ни – нека се възползваме от нея!", заяви тя.

Title "По-голям брат/сестра": Програма на Столична община предвижда младежи да насърчават деца от домовете  : 
По-голяма подкрепа, осигуряване на приятелство и вдъхновение за децата в центровете за настаняване от семеен тип се надява да даде новата програма на Столична община – "По-голям брат/ сестра".

В рамките на програмата доброволци между 17 и 25 години ще бъдат свързвани с деца, които имат нужда от добър пример и менторство. Доброволците ще преминават кратко обучение за работа с деца, а след това ще могат да се включат в дейности, насочени към емоционалното и социалното развитие на децата в центровете, посочват от Столична община.

Младежите ще посещават центровете за настаняване от семеен тип и ще участват в различни активности, сред които арт ателиета, игри, споделяне на житейски опит и мечти, помощ с уроци, спортни занимания, мини театър, творчески изяви, филмови прожекции и дискусии.

Програмата предвижда и тематични работилници и посещения на културни и образователни обекти през уикендите, уточняват от Столична община.

Програмата се реализира по инициатива на заместник-кмета по социални дейности Надежда Бачева, а заявките за участие могат да се изпращат на  имейл social.office@sofia.bg. От общината не посочват краен срок за изпращане на желание за участие.

С доброволците ще се свърже екипът на Дирекция "Социално подпомагане и интеграция на хора с увреждания" и след кратко обучение младежите ще могат да се включат активно в програмата.

Все още няма информация каква ще бъде продължителността на обучението, както и кога ще се проведе то, нито пък колко време ще продължи самата инициатива.

"С малко внимание и грижа можем да променим живота на тези деца. Вече се наблюдава значително подобрение в социалните и комуникационните им умения, както и повишено самочувствие и мотивация за учене. Програмата ще даде възможност за нови приятелства и ще остави трайна следа в сърцата на всички участници“, казва зам.-кметът по социални дейности Надежда Бачева.

Програмата "По-голям брат/сестра" е част от стратегията на Столична община за създаване на по-сплотена и подкрепяща среда за децата в социалните услуги. Инициативата допълва усилията за насърчаване на развитието, творческото и емоционалното им развитие, като създава възможности за тяхното приобщаване и личностен растеж. 

Title Първан Симеонов: Още има шанс за правителство: 
Според политолога Първан Симеонов все още има шанс за сформиране на редовно правителство и "преговорите все още не са свършили".

Той обаче подчерта, че надеждата у него е към ранния следобед в понеделник. "Политиците ни напоследък ни дадоха достатъчно основания да правим такива уговорки и да имаме неочаквани очаквания", каза той пред БНР и добави, че според него почти никой няма да спечели от поредни предсрочни избори.

Симеонов определи като "леко театрален жест" внезапното прекратяване на преговорите от страна на ГЕРБ, което стана със съобщение до медиите в неделя вечерта.

По думите му с този ход Бойко Борисов цели да заеме по-добра преговорна позиция. "Разбира се, всичко може да се развали, но не е това целта, а по-скоро посланието е – прекалено много компромиси ви направихме вече, поне ни приемете личността на премиера", добави той.

Политологът подчерта, че информацията за преговорите преди прекратяването им беше, че преговарящите групи са се договорили по голямата част от темите, "включително за съдебните неща, които са най-невралгичните".

"Но, като нищо, може и да се счупят преговорите. Това е така. Най-вече могат да се счупят от страна на ПП, които според мен се чудят влизат или не в това, защото те имат и двете врати отворени", каза Симеонов.

По думите му около евентуалното управление засега в най-изгодна позиция са ПП, които "държат отворени и двете врати", а ДБ се явява посредник между тях и ГЕРБ.

"Ако има правителство, разбира се, ГЕРБ печелят. Събира ги всички тези партии. Част от тях утре може и да бъдат "удушени" в прегръдката на ГЕРБ, нещо, което много пъти сме виждали", коментира анализаторът.

По думите му има възможност Делян Пеевски да влезе в управлението "през задния вход", докато афишира, че е опозиция: "От ГЕРБ не са активни да се "откачат" от образа Пеевски, а по-скоро ще се опитат някак си да го омилостивят през някакви достъпи".

Симеонов каза още, че това, че Пеевски вече ясно заявява през различни медии, че ще бъде в опозиция, означава, че "и той свиква с мисълта", че такова правителство може да има.

"Иначе, ако изборите се броят по същия начин, по същите правила, от същите хора, тоест нищо не се промени, Пеевски е първият човек, който има интерес от нови избори, защото, струва ми се, че той ще нарасне. И ще нарасне дори за сметка на остатъчното АПС (ДПС около Доган- бел. ред.), което по всичко личи, че не се справя много добре, а властовият център се оказа Пеевски", каза още Симеонов.

Според него лидерът на "Възраждане" Костадин Костадинов "стиска палци" да се сформира това правителство, в което "всички се разбират, а той остава принципния опозиционер на всички".

"АПС има интерес от ново правителство, за да няма бързи нови избори, защото може да продължи пътя си надолу. С две думи - всичко по терена или е свикнало с мисълта, или има интерес", добави политологът.

По думите му час по-скоро политиците ни трябва да се обединят за "смел", разумен бюджет, за да спре разхищението, което предлага настоящият проект за бюджет: "Тестът за българските политици ще бъде съобщаването на факта, че "коланите ще трябва да се стегнат".

Той определи като "доста конструктивно" решението на президента Румен Радев да даде още няколко дни за преговори и за достигане до сформиране на кабинет: "Донякъде е в негов интерес да раздава мандатите, защото продължаването на нестабилността само увеличава търсенето за нещо ново, което да е именно Румен Радев".

Според него макар в миналото Радев да е имал "по-политически периоди, сега се е върнал в по-президентски период.

"За Радев са добри и двата варианта – и да няма правителство, и да има правителство. Времето работи за него", добави Първан Симеонов. 

Title София има нов зам.-кмет по културата: 
Благородна Здравкова е новият заместник-кмет ''Култура, образование, спорт и младежки дейности'' в Столична община, съобщиха от кметството в понеделник. Какви са причините са оттеглянето на досегашния зам.-кмет Яна Генова не се посочва. По неофициална информация Генова е подала оставка. 

Здравкова има дългогодишен административен и управленски опит в сферата на културата, посочват от "Московска" 33. От 1995 г. работи изцяло в културния сектор. Има богат опит в координирането на разнородни екипи и в ръководенето на финансови ресурси за отделните събития.

От средата на 2020 г. започва работа в публичната администрация, първоначално като началник отдел "Интеграция, социални дейности и екология", а от 2021 г. като заместник-кмет с ресор "Образование, култура, спорт" в район "Слатина".

Здравкова благодари за възможността да вложи енергията, знанията и опита си в развитието на три сектора, които са пряко свързани с дългосрочното бъдеще на София и стимулирането на таланта на града.

"Културата, образованието, спорта и младежките политики са стратегически ресори за този мандат. Те са част от визията ни за превръщане на София в център за творчески индустрии, стимулиране на българските таланти и създаване на възможности за активен и здравословен начин на живот за всички в града. Благодаря на Благородна Здравкова, че става част от екипа и поетия ангажимент за постигането на целите ни. Благодаря на Яна Генова, с която вярвам ще продължим да работим, защото културата е наша обща кауза”, коментира кметът на София Васил Терзиев, цитиран в съобщението.

Генова стана зам.-кмет по културните въпроси през ноември 2023 г. Още през април общинските съветници от ГЕРБ поискаха оставката ѝ, а през юни имаше опасност предложения от нея културен календар да бъде блокиран от общинарите от ГЕРБ и БСП. В крайна сметка той бе приет след дълги дискусии и промени.  

 

 

Title Богоявленският парад на филм (1911–1947): 
Богоявление е един от най-древните християнски празници. С него църквата отбелязва кръщението на Иисус Христос, извършено в река Йордан от първия му братовчед Йоан Кръстител или Предтеча (вървящия пред Христа, неговия предшественик, предсказал пришествието на Месията). „Тогава Иисус дохожда от Галилея на Йордан при Йоана, за да се кръсти от него – започва разказът на свети евангелист Матей. – И като се кръсти, Иисус веднага излезе из водата, и ето, отвориха Му се небесата, и видя Духа Божий да слиза като гълъб и да се спуща върху Него. И ето, глас от небесата, който казваше: Този е Моят възлюбен Син, в Когото е Моето благоволение“.

Богоявление в иконописта и изобразителното изкуство

Православната вяра обединява честванията на Кръщение Господне и Богоявление, приемайки, че по време на тайнството Бог се появява в своята триединна същност: Отца (гласа от небесата), Сина (Христос) и Светия Дух (спускащия се от небесата гълъб). Ето защо празникът е известен днес и като Кръщение Господне, и като Богоявление, Йордановден, Водици, Водокръщи или Попова Коледа… По Григорианския календар (нов стил) той се отбелязва на 6 януари, а по Юлианския (стар стил) – на 19-и. На този ден имен ден имат Богдан (Богдана), Божидар, Богомил, Боголюб, Божан, Божил, Йордан (Йорданка), Данчо, Динко, Диньо, Дана…

Заради връзката на празника с водата (а и според традицията) на Богоявление всеки, който иска да е здрав през годината, се потапя във водоем. Местният свещеник извършва ритуално хвърляне на кръста в близката река, езеро или море. След изваждането му се отслужва тържествената литургия Велик водосвет, по време на която светената вода в храмовете бива обновена, а вярващите отнасят част от течността по домовете си – за защита от болести и пречистване на душата. По стародавна традиция на Богоявление се освещават военните части и бойните знамена на Българската армия. Смята се, че за първи път във войската водосвет е отслужен през лятото на 917 г., когато преди паметната битка при Ахелой свещеници благославят бойните байраци на воините, предвождани от цар Симеон I Велики.

Дори при военнополеви условия празникът продължава да се чества

1911: Първото целулоидно Богоявление у нас

Поради своята зрелищност празникът привлича многобройна публика, но и обективите на кинокамерите – и то още в ранните години на тяхното изобретяване. В края на 1908 в София отваря врати "Модерен театър" – първото стационарно кино в България. Неговите прожекционисти се оказват и кинооператори, които през 1910 заснемат първите кинохроники на кинотеатъра, обособил се впоследствие във филмопроизводствен център.

И през 1911 „Модерен театър“ продължава производството и прожектирането на свои хроникално-документални филми. Още в първите дни на годината (11 и 12 януари) поне два столични всекидневника ("Дневник" и "Реч") отбелязват, че там бива показан репортажът „Водосветът на Богоявление в София”. Охарактеризиран като „собствена снимка“, той е отразявал най-вероятно (филмът не е съхранен до наши дни) традиционната религиозна церемония по хвърлянето на кръста в ледените води и освещаването на войсковите знамена на Йордановден в столицата, чието население вече наброява 102 769 жители. Прави впечатление експедитивността, с която „изгледът“ е лабораторно обработен, монтиран и показан в киното – само 5 дни след заснемането му!

На 11 и 12 януари 1911 поне два столични вестника („Дневник“ и „Реч“) отбелязват, че „Модерен театър“ показва своя „собствена снимка“, озаглавена „Водосветът на Богоявление в София“

1929: Богоявление в Държавния ученически кинотеатър

На 18 януари 1929 в. "Мир" отпечатва лаконичното съобщение: „Утре, Богоявление, на площада пред Двореца ще се извърши водосвещение в специално построен павилион“. Програмата за предстоящите на 19 януари тържества (датата, на която тогава църквата отбелязва празника – по Юлианския календар, защото след 1916 в царството ни е въведен Григорианският календар) бива огласена от столичния печат. „Днес, 10 ч. преди обед на площад „Александър I“ (пред Двореца) ще се извърши традиционният велик богоявленски водосвет от софийския митрополит Стефан [този пост Стефан I Български заема от 1922 до 1948] – пише в. „Зора“. – В всички черкви ще се отслужи Божествена литургия, след която от по-близките черкви ще се образуват литийни шествия до площада. Всички войскови части трябва да бъдат строени на площада до 9 ч. 30 мн., а до 9 ч. 40 мн. да бъдат поздравени. След водосвета ще се произведе парад, командуван от командира на 1п[ехотен]. полк, г. полковник Жечев, а приеман от Н. В. Царя. Всички части ще минат пред него в церемониален марш. На водосвета ще присътствуват: Н. В. Царят с княгинята и свитата си, всички министри, пълном. министри на православните страни, кметът и др. Хвърлянето на кръста ще бъде оповестено с 21 топовни гърмежи“.

На 21 януари церемонията е "възкресена" от "Мир" с няколко изречения, допълващи вече известното: „На Богоявление пред двореца бе отслужен тържествен молебен, на който присътствуваха Н. В. царят, Н. В. княгиня Евдокия, всички министри, бюрото на Нар. събрание, кметът на столицата, ректорът на университета и др. Службата бе извършена от Н[егово]. Пр[еосвещенство]. митрополит Стефан. Войсковите части дефилираха церемониален марш пред Негово Величество“. Непосредствено до това известие, на същата страница всекидневникът поднася извънредно важна информация, озаглавена „Царят на филм“: „Един мил израз на симпатия и обич се прояви вчера към Н. В. Царя в Държавния ученически кинотеатър, където се прожектираха снимки, изработени в новоустроената при киното лаборатория. Снимките представляваха праздненството по водоосвещаването на Богоявление и част от парада. Появяването на царя извикваше шумни ръкопляскания“.

През 1929 софийските всекидневници отразяват церемонията, „Зора“ я илюстрира, а „Мир“ свидетелства за нейното заснемане на филм

Държавната филмова лаборатория

На 26 декември 1920 в гимнастическия салон на Първа софийска девическа гимназия бива тържествено открит Държавният ученически кинематограф (ДУК), към който през 1924 започва да функционира Държавната филмова лаборатория, водеща се официално към отдел „Кинематографическо производство” при Министерството на народното просвещение (МНП). Завеждащ лабораторията и неин главен оператор е Христо Константинов (1897–1940) – завършил в Лайпциг „кандидат киноинженер“ (според тогавашния печат). В лабораторията той работи до 1931, когато подава оставка, там заснема, обработва и подготвя за прожекция цялата продукция на институцията – изгледи из България, десетки хроникално-документални и културно-стопански филма, в които се изявява като истински художник на картината и пейзажа, извоюва си прозвището „бащата на българското научнопопулярно кино“. Негов помощник, „вторият оператор“ на Ученическото кино, е Ангел Темелков-Анжело.

Ето защо не е изненада, че тъкмо в Държавния ученически кинотеатър са прожектирани снимките, отразили „праздненството по водоосвещаването на Богоявление и част от парада“, че там е даден „един мил израз на симпатия и обич към Н. В. Царя” – главния герой на кинохрониката, чиято поява върху екрана предизвиква „шумни ръкопляскания”. Киноснимки, осъществени от Христо Константинов на 19 януари и показани на другия ден в Ученическото кино!

Богоявление в провинцията

"По-усърдно лабораторията е заработила от преди две години – уверява в. „Свободна реч“ през ноември 1929. – Филмирани са земетресението в Южна България [1928], от който е изпратено копие в филмовия институт при Обществото на народите; Юбилеите на I и II мъжки гимназии; Богоявление, копие от който филм е откупен от филмовата къща "Уфа".

В кинопрегледа на "Бритиш Пате"

Дали набиращата по това време мощ германска кинокомпания действително е откупила българската кинохроника, не се знае. Но пък се знае – от сайта на „Бритиш Пате“, че в архива на лондонския клон на могъщата френска целулоидна империя „Пате фрер“ и до днес се съхранява лента, заснета на 19 януари 1929 на площад „Александър I“ – пред западната порта на Двореца. Всъщност архивираните материали са два – „Цар Борис III присъства на церемонията по освещаването на армията в София“ („The Czar Boris III is present at ceremony of Blessing the Army in Sofia“) и „Цар Борис III се самопровъзгласява за диктатор на България и провежда военен парад в София“ („King Boris III appoints himself dictator of Bulgaria and holds military parade in Sofia“). Макар че времетраенето им е различно – 42 сек. и 1 мин. 30 сек., запечатаната върху тях картина е една и съща. Вероятно поне единият от двата кратки репортажа е бил включен като обект в седмичния кинопреглед на „Бритиш Пате“, разпространяван по целия свят, за което свидетелстват двата налични надписа – титулен и междукадров.

Кадри от репортажа, съхраняван в архива на „Бритиш Пате“, заснети на 19 януари 1929 в София

1933: Богоявление с италианската кралица

На 25 октомври 1930 г. в базиликата на свети Франциск в Асизи (Италия) цар Борис III сключва брак (по католически обред) с италианската принцеса Джована Савойска (наричана у нас Йоанна) – дъщеря на италианския крал Виктор Емануил III и Елена Черногорска. На 13 януари 1933 г. българските владетели се сдобиват с първата си рожба – княгиня Мария Луиза, която на 15-и (неделя) е кръстена „по православен обряд“. По този повод в София пристига тъщата на цар Борис III – италианската кралица Елена. „Нейно Величество по случай раждането на Нейно Царско Височество Княгиня Мария-Луиза – информира в. „Мир“ – е благоволила да подари на родените в същия и следующите дни 30 деца в „Майчин дом“ по едно златно кръстче с верижка и по един комплекс детски пелени“.

Дъщерята на черногорския крал Никола I Петрович-Негош и бабата на бившия премиер Симеон Сакскобургготски, във вените на който тече и буйна „чернопланинска“ кръв, пристига у нас в навечерието на Богоявление – празник, който „ще се отпразднува утре – напомня на 18 януари същото издание – с обичайната служба в аналоя пред двореца, след което ще има парад и манифестация. Очаква се на великото водоосвещение да присътствува и Н. В. Кралица Елена“.

Столичният печат свидетелства, че на 19 януари 1933 пред Двореца е имало фотографи, но не споменава за присъствието на кинаджии тогава и там

Така и става. „Вчера, Богоявление – потвърждава „Мир“ – бе отслужен обичайният молебен от Соф. Митрополит г. г. Стефан. Понеже се очакваше, че на молебена ще присътствува и Н. В. Италиянската Кралица, още от рано сутринта всички улици на пл. Александър I бяха препълнени с народ. Войсковите части бяха построени в каре. Към 10.15 ч. Н. В. Царят, придружен от Княз Кирил, военния м-р [министър] и генералитета направи преглед на войските и ги поздрави. Към 10 ½ ч. от към бул. Цар Освободител, се зададе духовната процесия. Н. В. Царят посрещна процесията, целуна кръста и вървейки от дясно на Митрополит Стефан, отиде на аналоя. Тук бе извършен водосветът. Присътствуваха министрите, подпредседателят на Камарата г. Н. Шопов, председателят на Седмочленката г. Б. Начов, бившите министри г. г. Ляпчев, Вл. Моллов, Ал. Цанков и др., дипломатическото тяло и множество граждани. При запяване тропара „Во Йордане“ бяха дадени 21 топовни салюти. Митрополит Стефан произнесе многолетствие за Царя, Царицата и Княгиня Мария Луиза. Докато митрополит Стефан ръсеше войската, от Двореца се зададе Н. В. Италианската Кралица, придружена от Н. В. Княгиня Евдокия, Н. В. Княз Кирил и малка свита и застана при парадния вход на Двореца. След молебена се произведе парад, командуван от генерал Георгиев Здравко и приет от Н. В. Царя. Войските с бодър вид и висок дух стройно дефилираха пред царските особи и бяха заслужено поздравени с „отлично“. Особено силно впечатление направи преминаването в тръст на една батарея“.

Авторите

За радост и водосветът, и парадът, и „присътствието“ на италианската кралица са запечатани върху филмова лента (2 мин. и 20 сек.), оцеляла до наши дни и съхранявана в Българската национална филмотека. Предадена там от оператора и режисьора Васил Бакърджиев (1906–1980) – един от пионерите на родното кино. Във филмографията на своето творчество той посочва заглавието на хрониката – „Богоявление с италианската кралица”, името на нейния оператор – Симеон Симеонов-Монката (1911–1965), името на нейния режисьор – Васил Бакърджиев, наименованието на фирмата-производител – „Сердика филм“ (1930–1936). Под „шапката“ на основаната от двамата филмова студия Бакъра и Монката (с тези прякори остават те в историята на българското кино) заснемат десетки научнопопулярни и документални филми, полагат началото на редовен седмичен кинопреглед у нас, създават първите родни трикфилми…

Мемоарите на Васил Бакърджиев

Освен целулоидна Бакърджиев остава и мемоарна диря, озаглавена „Случки, спомени и преживелици около нашето кино”. За съжаление, в своите спомени, които нахвърля през култовските 1950-те, той плаща тежка „дан на времето“, в което всяко позвъняване на входната врата е могло да означава привикване „за справка“, безкрайно лагеруване в ТВО (Трудово-възпитателно общежитие) и дори „безследно“ изчезване!

Една от главите (№ 47) на тази неиздадена мемоарна книга е озаглавена „Посещението на кралицата донася неочаквана печалба“. „В навечерието на коледните празници [тогава Коледа се чества на 6 януари] неочаквано пристигна италианската кралица – започва увлекателния си разказ Васил Бакърджиев. – Пълномощният министър Кора[1] ме покани в легацията и възложи да направя филм за нейното пребиваване в столицата.

– Това е за вас – усмихнат ме провъзгласи за сеньор и извади от вътрешния джоб на сакото си чекова книжка, надписвайки чек с порядъчна сума…

 

Кадри от кинохрониката „Богоявление с италианската кралица“ (1933)

Йордановден тънеше в сивота. Студеният вятър разпиляваше едри парцали сняг. С апарата и статива се замъкнахме с Монката към площада пред двореца, обграден от полицейски кордон, зад който зъзнеше беднотията в окъсани дрехи, продрани обувки, проскубани каскети. С мъка се промъкнахме сред гъстата охрана. Отпуснали крака, строените войници изглеждаха в мъглата като призрачни силуети. Около аналоя стояха вкупчени министри и дипломати с цилиндри, генерали с блестящи ордени, видни дами в топли кожуси. С ръце в джобовете неколцина тайни агенти пристъпяха от крак на крак.

Сред тягостното мълчание проехтяха тържествени фанфари. От гърлото на един генерал изфуча дежурната заповед: „Дружини,мирноо! За поочест!“. Войниците шатнаха прикладите, кавалеристите измъкнаха сабите, офицерите замръзнаха на местата си с длани, опрени до каските. Камерата защрака като шевна машина. Царската бабалъчка изплува от парадния вход, следвана от придворното котило. Изтичахме напред, поставихме апарата върху статива, касетната пружина заскрибуца като въже на товарен кран. Дворцовата тайфа спря пред аналоя. Поклонник на църковния фарс г.г. софийски Стефан откри религиозната естрада с песни и венцехваления. Десетина свещеници пригласяха със свещи в ръка. Министрите свалиха цилиндрите. Докато бабалъчката се подпираше на бастуна и превиваше от ревматизъм, зет ѝ гледаше безучастно. Стефан потопи китката в купела и започна да ръси официалните лица. По това време нямаше телеобективи. За да може да снемем някого отблизо, трябваше да пъхаме апарата до лицето му. Бързо го поставихме под носа на кралицата. Върху увитата ѝ на руло коса блестеше брилянтна корона. Тъкмо Монката завъртя ръчката, и столичният полицейски пристав Васил Митович ме хвана за ревера на балтона и издърпа настрани…

"Главните герои" на филма: цар Борис III, генералитетът, Стефан I Български – софийски митрополит от 1922 до 1948, „Рафаил с медната котелка“, гологлави войници…

Наближи краят на молебена. Стефан заръси войнишките редици, следван от Рафаил с медната котелка. Като видя апарата, насочен срещу него, негово преосвещенство ни удостои със свещената вода. Монката засне дефилирането на войсковите части. Парадът завърши с маршировка на лейбгвардейската музика, подир която подтичваха премръзнали деца. Дворцовата камарила се прибра. Площадът опустя.“

Поръчителят – кино "Глория палас"

Според Васил Бакърджиев филмовата студия "Сердика филм" е фирмата-производител на репортажа, съдържащ два титулни и три междукадрови надписа. Първият от тях посочва „оригиналното“ заглавие на лентата – „Парада на Богоявление“, а вторият – поръчителят: „Снимки – специално направени за "ГЛОРИЯ ПАЛАС", София". Най-вероятно управата на киното е заръчала на Васил Бакърджиев и Симеон Симеонов заснемането на репортажа, но за съжаление, липсват свидетелства, че той е бил прожектиран върху екрана на „Глория палас“.

Открито през септември 1928 на бул. „Княгиня Мария Луиза“ № 24 – „до Окръжния съд”, „реномираното търговско кино „Глория Палас“ (преименувано през годините на „Глория“, „Отдих и култура“, „София“ и отново на „Глория палас“) е едно от най-известните и дълго просъществували „исторически“ кина в София. Разполагало е с 600 „кресла“, модерна електрическа инсталация и „най-добре инсталираната“ прожекционна кабина у нас – благодарение на които успява да си завоюва своя „постоянна публика“. След инсталирането на апаратурата на „Уестърн Електрик“ през 1930 е преустроено за „звукови прожекции”. Негов основател е Никола Божанов, чиято фирма „Глория палас“ развива успешна предприемаческа и търговска дейност в столицата още от 1898 г. Той е притежател и на хартиената фабрика край гара Искър. След национализацията през 1948 г. цялото имущество на фамилията е конфискувана, но през 1989 г. наследниците на Никола Божанов възстановяват собствеността си върху кино „Глория палас“ и то просъществува около пет години под същото име. Поради прекратяването на дейността му сградата днес е отдадена под наем.

Христо Константинов, Васил Бакърджиев и Симеон Симеонов (от ляво на дясно) – тримата български кинематографисти, снимали през годините празника Богоявление

Богоявление в кинопрегледите на Фондация "Българско дело"

На 1 септември 1939 г. избухва Втората световна война, на 20 януари 1941 г. българското правителство решава страната ни да се присъедини към Тристранния пакт (военно-политически съюз на Германия, Италия и Япония). Нашите войски анексират Източна Сърбия и Македония, поемат контрол над гръцката част на Беломорска Тракия. Отношението към войната както на населението от „новоосвободените земи“, така и на това в самата България не е еднозначно. За да засили влиянието си върху „народните маси“, правителството основава на 7 март Дирекцията на националната пропаганда, която има два отдела – издателски и филмов. Първият „поема стопанисването“ и отпечатването на съществувалите дотогава всекидневници „Днес“ и „Вечер“, започва издаването на вестници в „Новите земи“: „Беломорска България“ (Ксанти), „Български запад“ (Пирот) и „Целокупна България“ (Скопие).

Филмовият отдел на Дирекцията подхваща производството на кинопрегледи, чийто брой до края на годината достига 25. Те обаче излизат на екрана с емблемата на Фондация „Българско дело“, учредена на 31 март 1941 г. В рамките на тази пропагандна институция също бива обособен отдел „Филми“, който започва същинска работа (изработката на хроникално-документални ленти) през 1942 г., когато са заснети 307 обекта в цялата страна, присъстващи в 52 кинопрегледа (от № 26 до № 77), произведени в по 3–6 копия.

"Сценарият" на репортажа за Богоявление във в. "Мир" (20.I.1942)

1942: Богоявление в София

Едно от събитията, отразено най-рано през 1942 г. и включено в кинопреглед № 28 на Фондация „Българско дело“ е отпразнуването на Богоявление в столицата. Поставеният на трето място обект (с дължина 4 мин.) показва познатия площад „Александър I“, на който са строени войскови части от Софийския гарнизон. След като излиза от Двореца, заобиколен от военната си свита, цар Борис III приема рапорта на командващия парада и прави преглед на войската, придружен от тогавашния министър на войната ген. Теодоси Даскалов. Водосвета извършва в специално издигнат павилион владиката Стефан („в съслужение с епископи и свещеници“), след което поръсва със светена вода царя, царица Йоанна, княз Кирил, княгиня Евдокия, министър-председателя проф. Богдан Филов, председателя на Народното събрание Христо Калфов, министрите, столичния кмет инж. Иван Иванов, „началник-щаба на войската“ ген. Константин Лукаш, войската и гражданите. Духовата музика засвирва и започва военният парад – командван от ген. Никола Наков, приет от царя и наблюдаван през един от прозорците на Двореца от престолонаследника Симеон и сестра му Мария Луиза. Митрополит Стефан „заедно с придружаващото го духовенство“ влиза в Двореца, „където поръси с светена вода“…

Кадри от водосвета през 1942, включени в кинопреглед № 28 на Фондация „Българско дело“

1942: Богоявление в Лом и Варна

В следващия випуск на кинопрегледа (№ 29) присъстват тържествата за Йордановден, проведени в два български града – Лом и Варна. Първият обект (1 мин.) показва многолюдното шествие по улиците на Лом, предвождано от местните първенци и състоящо се от духовници, военни и граждани… В рамките на 2 мин. и 30 сек. е вместен репортажът, заснет във Варна. И тук части на гарнизона са строени за водосвета, мярват се български и германски висши военни. Процесията се отправя към кея, откъдето кръстът е хвърлен в морето, а млади мъже скачат в ледените води, за да го извадят. И тук войската и бойните знамена биват поръсени, и тук се провежда (по улиците на града) парад на войсковите части, придружен от маршовете, изпълнени от военния оркестър… Като се знае, че три четвърти от осъществените през годината репортажи са дело на кинооператорите Георги Парлапанов, Петър Юрицин и Асен Чобанов, може да се предположи, че един от тях е бил командирован (за да заснеме празника) до крайдунавския град, а друг – до черноморската ни столица.

Богоявление във Варна

1943: Богоявление в София

Кинокадрите (с дължина 92 м.), включени в преглед № 81 от 1943 г., не се различават много от тези, изграждащи предишните випуски: площад „Александър I“, строените там в 10.30 ч. „представителни части от войските на столичния гарнизон“ и стрелци от германския морски флот, литийно шествие до аналоя, водосвет, извършен от Софийския митрополит… Познати са и главните действащи лица: царят, царицата, княз Кирил, проф. Богдан Филов, министри, „членовете на военната и гражданската свита на Негово Величество“, подпредседателите на Народното събрание Димитър Пешев и Петър Кьосеиванов, генералите Лукаш и Никола Наков („началникът на столичния гарнизон“), кметът инж. Иванов, депутати, духовници… Стефан I Български обхожда редиците на военните, поръсвайки ги със светена вода, не забравя да стори същото и с многобройното гражданство. Певци от катедралния хор и духовници влизат в двора на Двореца, за да осветят помещенията в сградата. След като цар Борис III поздравява военните аташета на приятелски и съюзни държави, той и царицата приемат парада, в който участие вземат български и немски войници. Накрая присъствалите на събитието софиянци се втурват към павилиона, за да си откъснат от боровите клонки, с които той е украсен…

Кинокадрите, включени в преглед № 81 от 1943 не се различават много от тези в предишните випуски

1945: Богоявление в София

Малко повече от четири месеца са изминали от 9 септември 1944 г. – дата светла за едни и мрачна за други. Навярно затова репортажът, отразил честването на Йордановден и поместен в кинопреглед № 20 от 1945, е вместен между кадри, показващи група съветски офицери в Плевен, които разглеждат Мавзолея на загиналите за Освобождението руски воини, и такива, запечатали мигове от откриването във Видин на паметник на загиналите бойци от III украински фронт. Въпреки руската окупация новата „светла ера“ все още не е настъпила, както упорито ни втълпяваха близо половин век червените „промивачи на мозъци“. Отечеството ни си остава парламентарна монархия с цар (макар и невръстен) и регенти, с господа депутати и опозиция, с действаща Търновска конституция, с все още свободен печат… Затова и на тържеството присъстват регентите (представители на ОФ) Тодор Павлов, Венелин Ганев и Цвятко Бобошевски, Стефан Софийски извършва водосвета, министърът на войната ген. Дамян Велчев прави преглед на войската, присъства началник Щаба на армията ген. Иван Кинов…

1947: Богоявление в София

В началото на годината България вече има нова форма на държавно управление – на 8 септември 1946 г. се провежда референдум, на 15 септември царството ни е обявено за „народна република“. На следващия ден малолетният цар Симеон II и царица Йоанна напускат страната. През 1947 г. Стефан I освен Софийски митрополит е вече и български екзарх – избран за такъв на 21 януари 1945 г. Променено е и мястото на традиционния водосвет – от площада пред Двореца на площада пред катедралния храм „Св. Александър Невски“.

Кадрите в краткия репортаж за Богоявление, включен в седмичния кинопреглед № 122 от 1947

В краткия репортаж (30 сек.), включен в седмичния кинопреглед № 122, и днес може да се види павилионът с аналоя; екзарх Стефан, отслужващ молебена за Богоявление; църковният хор; войниците; гражданите, струпали се върху стъпалата пред главния вход на храма; екзархът всред множеството; хората, вземащи клонки от павилиона…

Кинематографичното отразяване през годините на един от най-древните християнски празници – Богоявление – е част (макар и скромна) от историята на българското кино, която трябва да се знае и помни.

–––

[1] Джулиано Кора (Giuliano Egidio Cora, 1884–1968) – пълномощен министър в София от 1931 (назначен е 29 декември 1930) до края на 1934 г. Мисията му в България не се оказва особено успешна, дипломатът не демонстрира своята енергичност и инициативност, не разкрива напълно притежаваните от него интелектуални дарби и политически качества. Прегледът на дипломатическата му кореспонденция от София не говори за особена ангажираност и активност от негова страна (140 години отношения между Италия и България. Дипломация, икономика, култура (1879–2019). Съставителство и редакция – Стефано Балди и Александър Костов. София, Издателска къща „Тендрил“, 2020).

Title Крайнодясната Австрийска партия на свободата е на крачка от властта: 
Австрийският президент Александър Ван дер Белен възложи на ръководителя на крайнодясната Австрийска партия на свободата Херберт Кикъл да води преговори с Австрийската народна партия за съставяне на правителство.

След едночасов разговор с Кикъл президентът направи кратко изявление пред журналисти, предавано пряко по телевизията. След кратък преглед на вътрешнополитическите събития, довели до промяна на първоначалното му решение, президентът се спря на основните теми в разговора: икономическото състояние на страната, геополитическата обстановка и - нещо, върху което президентът акцентира - свободата на медиите.

Ван дер Белен е натоварил ръководителя на АПС да води разговори с Австрийската народна партия за съставяне на правителство, след като изрично го е попитал готов ли е да се нагърби с тази отговорна задача и е получил утвърдителен отговор.

„Това не беше лесно за мен“, каза Ван дер Белен в телевизионното си обръщение. „Ще следя за спазване на принципите и правилата на нашата конституция и ще ви информирам, ако има нещо ново“, обеща пред сънародниците си президентът.

Днешното решение на президента дойде, след като бившият лидер на консервативната Австрийска народна партия Карл Нехамер в събота обяви оставката си като канцлер и лидер на партията, поради провала на преговорите за създаване на коалиция от умерени партии.

Още по темата

Кристиян Щокер наследява временно подалия оставка лидер на управляващите в Австрия Карл Нехамер
5 януари 2025 17:29

Десните популисти от АПС победиха управляващата народна партия на изборите за австрийски парламент миналата есен, като спечелиха 28,8% от гласовете. Въпреки това през октомври австрийският президент възложи на Нехамер да състави правителство, а не на Кикъл, поради факта, че другите партии отказаха да работят с крайната десница. Сега, след оставката на Нехамер, Народната партия обяви готовността си да влезе в преговори с Кикъл.

"Г-н Кикл вярва, че може да намери работещо решение в контекста на правителствените преговори. И иска да поеме отговорност за това. Попитах го за това. Това решение не беше лесно за мен“, каза Ван дер Белен.

Партията на свободата се противопоставя на санкциите срещу Русия, критикува военната подкрепа на Запада за Украйна и иска оттеглянето на Австрия от Европейската инициатива за небесен щит - ръководен от Германия проект за противоракетна отбрана.

Освен това в предизборния манифест на партията, "Крепостта Австрия", се говори за въвеждане на строг граничен контрол, спиране на правото на убежище чрез извънредни закони и "реемиграция на неканени чужденци", за да се създаде "по-хомогенно" общество.

Title Изминалата 2024 година е най-топлата за България от 1930 г. насам: 
Изминалата 2024 г. е с около 0.5 градуса по Целзий по-топла от предишната рекордна 2023 г. и е най-топлата за България година от 1930 г. насам, сочат анализите на Национален институт по метеорология и хидрология (НИМХ).

Средната температура за страната е била около 2.1 градуса по Целзий над климатичните норми. Характеризира се с рекордно топли зима и лято, най-топлите от 1930 г. досега. През пролетта и есента средните сезонни температури също са над климатичните норми, но със значително по-малки положителни отклонения. През преходните сезони са регистрирани и единствените 2 месеца с температури под нормите – май (минус 0.8 градуса по Целзий) и ноември (минус 1.2 градуса по Целзий).

Още по темата

Изминаващата година е напът да стане най-горещата в историята
9 декември 2024 07:23

Лятото на 2024 г. е най-горещото регистрирано досега. Юни е най-топлият месец юни от 1930 г. насам. През юли и август България е обхваната от поредица горещи вълни (поредни дни с максимални температури на въздуха ≥ 32 градуса по Целзий). Те са повсеместни в периодите 6–24 юли и 8–19 август. В района на Сандански през юли са регистрирани рекордните до момента 9 поредни дни с максимална температура на въздуха над 40 градуса по Целзий. През август в големи райони от централните и източните части на Северна България горещата вълна продължава чак до 26–28 август. В южната половина на страната поредните дни с толкова високи температури са над 25 (от 26–27 юли до 19 август) – в Горнотракийската низина, Ямболско и в крайните югозападни райони. В Дългопол, област Варна, горещият период продължава 33 дни (от 26 юли до 28 август).

Валежи

Валежите през изминалата 2024 г. средно за страната са близо до климатичните норми, като варират в широки граници през отделните месеци. През повечето месеци отклоненията от нормата са отрицателни. Валежният дефицит през годината е най-силно изразен през февруари (минус 63%) и октомври (минус 66%). С най-много и повсеместни валежи е декември, с положително отклонение от месечната норма средно за страната с около 127%. Предварителните оценки сочат, че за 2024 г. средната годишна сума на валежите е 610 мм (л/кв.м), което е с около 8% под климатичната норма.

Опасни явления

През почти всички месеци на изминалата 2024 г. в различни райони на страната са регистрирани редица екстремни метеорологични явления, някои от които са довели до значителни щети и дори до човешки жертви.

През периода април-септември гръмотевични бури, придружени от интензивни дъждове, силни пориви на вятъра и валежи от град, нанасят поражения на селскостопански площи, жилищни сгради, автомобили и инфраструктура в различни райони на страната. По-значими са щетите от бурите на 25 април, когато напълно са унищожени близо 5000 дка земеделска продукция в Централна Южна България и в Подбалканските котловини.

В първите дни на юни конвективни бури, придружени от градушки и силни пориви на вятъра, също нанасят щети на селскостопански площи, пострадали са и жилищни сгради, автомобили и инфраструктура. На места количествата валеж за часове доближават 80% от месечните норми, а големината на градовите зърна варира от лешник до яйце. Най-засегнати са областите София, Велико Търново, Ловеч, Шумен и Стара Загора. На 22 юли мълнии са предизвикали пожар в жилищен блок в Пловдив, а в района на Централен Балкан са довели до смъртта на двама туристи. На 11 септември в резултат на силна гръмотевична буря и проливен дъжд в крайните североизточни части на страната са регистрирани наводнения в градовете Белослав и Каварна. Измереното за 3 часа количество валеж във валежомерна станция Белослав надвишава два пъти месечната норма за района. От наводнението са пострадали 52 домакинства в града.

Високите температури през лятото на 2024 г., липсата на валежи и човешка небрежност са причина на различни места в страната да бушуват десетки пожари. Силните пориви на вятъра допринасят за разрастването на огнените фронтове и затрудняват гасенето. Обявени са частични бедствени положения в някои общини, жителите на няколко села са евакуирани. На 17 юли избухналият в село Воден, община Болярово, пожар унищожава 35 къщи, изгорели са и десетки домашни животни. Селото е евакуирано.  

Title И "Виваком" вдига цените си. Причината - увеличени заплати и разходи: 
"Виваком" предупреди своите клиенти, че от 8 февруари увеличава месечната такса за интернет с два лева, а онези от тях, които не желаят да плащат повече, могат да се откажат от услугите до 7 февруари без никакви санкции. Ако обаче са взели устройства на преференциални цени, ще трябва да възстановят отстъпките на оператора.

Така втори телеком увеличава цените на услугите си, като по думите на "Виваком" причината е увеличаването на заплатите и осигуровките на служителитепри това без да даде обяснение какви са причините за това.

"Йеттел" преди месец обяви, че вдига таксите си с 3 лв. https://www.mediapool.bg/nepoiskano-podobryavane-na-uslugite-sreshtu-po-visoki-taksi-obyavi-yettel-news365800.html от 3 декември, но срещу това предлага по-висока скорост на интернет услугите си, повече мегабити или повече минути за разговори. Засега само А1 още не е обявил промяна на цените си.

От "Виваком" посочиха, че поскъпването няма да важи за социални абонаментни планове и планове за хора с увреждания за мобилни и фиксирани гласови услуги (Smart S+, Optima 250, Инвалиди 160, Инвалиди 300, Ограничен), предплатени мобилни услуги, фиксирани услуги по договори с придобитите от "Виваком" оператори - N3, Net1, Telnet, NetworX и Булсатком, сателитните ТВ услуги, всички текущи допълнителни пакети и услуги, лизинговите вноски на устройства на изплащане, услуги, предоставени по сключени договори за обществени поръчки, както и за договори за нови услуги или преподписани услуги с нов срок на договор, подписани след 1 декември 2024 г. включително, на който и да е план.

За частни клиенти абонаментите за фиксирани гласови услуги и фиксирани ТВ услуги ще бъдат увеличени с 1 лв. с ДДС, а абонаментите за мобилни гласови услуги, мобилен интернет, фиксирани интернет услуги и интернет услуги Mobix и 5G Home Net ще бъдат увеличени с 2 лв. с ДДС.

За бизнес клиенти абонаментите за фиксирани гласови услуги и фиксирани ТВ услуги ще бъдат увеличени с 1 лв. без ДДС, а абонаментите за мобилни гласови услуги, мобилен интернет, фиксирани интернет услуги, интернет услуги Mobix и 5G Home Net, както и услугите за обмен на данни ще бъдат увеличени с до 2 лв. без ДДС.

От Комисията за защита на потребителите (КЗП) излязоха в позиция, че "с цел единствено по-голяма печалба, вдигането на цените поставят хората в безиходица и пълна невъзможност да имат достъп до услугите, предоставяни от мобилните оператори". Според държавния орган това е "абсолютна незаинтересованост относно финансовото и физическото оцеляване на хората".

Ако комисиите за регулиране на съобщенията и за защита на конкуренцията преценят, че операторите, разгледани съвкупно, оказват значително въздействие върху цените на дребно на пазара на електронни съобщителни услуги, може да се намесят.

Според КЗП е възможно е да се предвиди за срока на договора цената да не се променя едностранно от оператора, освен при наличие на сериозни икономически причини.

Title Лекарите от болницата в Сандански оттеглиха оставките си: 
Лекарите от Многопрофилна болница за активно лечение "Югозападна болница" оттеглиха оставките си, съобщи д-р Димитър Станоев, завеждащ кардиологично отделение в базата в Сандански. На 11 декември 29 лекари от болницата депозираха заявления за освобождаване от работа, заради отправени към тях обиди, провокирани от случая с починалото бебе в Сандански.

Още по темата

Сандански ще удвои парите за болницата в опит да запази лекарите
27 декември 2024 20:16

"Събрахме се всички лекари, заедно с кметовете на общините и решихме на този етап да оттеглим предизвестията за напускане. Имаме подкрепата на цялата общественост, което означава много за нас. Зад нас застанаха кметове, общински съветници, учители и много други представители на институции. Смятаме, че е подло спрямо другите хора, тези които ни уважават, да ги оставим без болница. Не бива до позволяваме да страдат невинни хора, заради политическите игри на други", заяви д-р Станоев пред БТА.

По думите му след преговори с кметовете е постигната договореност до приемането на бюджета на страната, общините да поемат финансирането на отделенията, които са губещи. "Получава се така, че добре работещите отделения покриват разходите на други, които не са толкова печеливши. Това води до напрежение в колективите, защото се налага колегите, които са работят добре да покриват заплатите на хората, които не са толкова натоварени. Имаме обещание тези разходи да се покриват от общинските бюджети", поясни лекарят.

Още по темата

29 лекари от болницата в Сандански напускат, тя е пред затваряне
18 декември 2024 14:32

Той е на мнение, че проблемът с недостига на кадри е много голям в цялата страна. Според началника на кардиологично отделение в базата в Сандански, благодарение на обединението на болниците лекарите в МБАЛ "Югозападна болница" са облекчени до известна степен, въпреки че кардиологичното отделение в болницата е едно и се намира в базата в Сандански.

Лекарят отправи призив хората да не се поддават на провокации.

"Болницата няма никакво отношение към случая с починалото новородено. Касирането на изборите за общински съветници в Сандански и подготовката за новите накара някои хора да се преструват на много загрижени. Стигна се до ситуация, в която наистина загрижените за здравето на хората, които работим 24 часа, бяхме подложени на обиди и необосновани нападки. Нека хората да не си продават душите. Крайно време е обществото да узрее", смята доктор Станоев, който бе един от първите лекари, които през декември депозира оставката си.  

Title Бургаският свободен университет - ковачница на съдебни шефове: 
Невероятно но факт - Бургаският свободен университет бълва най-много началници в съдебната власт. Разбира се след юридическия факултет на Софийския университет "св. Климент Охридски" - най-старият у нас и с най-много студенти в тази специалност.

Това показва проучване на Института за пазарна икономика (ИПИ) - "Юридическото образование и кадровата политика в правосъдието: анализ на образователните тенденции сред ръководните кадри".

Изследването търси отговор на въпроси като възпитаниците на кои университети управляват съдебната власт, има ли концентрация на ограничен брой университети, които доминират в администрирането на съдебната власт има ли прозрачност при назначенията на магистрати на ръководни постове.

Проучването е на база на публично достъпна информация, включително от регистри и бази данни на официални институции, за всички председатели на съдилища и административни ръководители на прокуратури към 2024 г., както и за членовете на осмия състав на Висшия съдебен съвет (ВСС) и третия състав на Инспектората към Висшия съдебен съвет (ИВСС). Данните са съпоставени с резултатите от Рейтинговата система на висшите училища в България.

Анализът им показва тревожна тенденция - ръководните кадри в органите на съдебната власт са възпитаници на ограничен брой висши училища. Това е индикатор за липса на плурализъм и реална конкуренция, основана на образователните резултати и качеството на обучението, и говори за непропорционално голямо влияние на някои юридически факултети, посочват от ИПИ.

Липсата на прозрачност и обективност на назначенията на магистрати на ръководни длъжности поражда съмнения за наличието на неформални мрежи и зависимости, които влияят на качеството и независимостта на правосъдието, и в крайна сметка на общественото доверието в него, отбелязва ИПИ.


Престиж

Данните за престижа на юридическото образование имат пряка връзка с възприемането на ценността и значението на придобиваното образование от страна на студенти, преподаватели и работодатели.

Юридическият факултет на Софийския университет "Св. Климент Охридски" (СУ) се отличава значително сред всички останали юридически факултети в страната. Сред работодателите той се ползва с най-голям престиж, при това разликата между него и втория в подреждането - Нов български университет (НБУ), е близо 5 пъти.

Разликите по отношение на престижа сред студентите също са големи - най-високо отново се оценява СУ, следван от НБУ и Пловдивския университет (ПУ). Преподавателите оценяват най-високо СУ, като Университетът за национално и световно стопанство (УНСС) и Великотърновския университет (ВТУ) са със сходни резултати. Русенският университет (РУ) е с най-ниски показатели за престиж сред всички групи респонденти.

За всички юридически университети в страната средният успех от дипломата за средното образование на приетите студенти е над много добър (5), като най-висок е този на приетите в СУ - 5.78, а най-нисък - в РУ (5.05). Това е естествена последица от престижа на професионалното направление в съответното учебно заведение, като логично по-престижните успяват да привлекат като цяло кандидат-студенти с по-висок успех.

Реализация на пазара на труда

За качеството на образованието може да се съди и по това как се реализират професионално завършилите студенти. Най-добра реализация имат студентите от Варненски свободен университет "Черноризец Храбър" (ВСУ) - 84% от тях работят в областта, която са избрали да учат и завършат висше образование. След него е СУ с 82.4%, а най-ниска е реализацията на студентите от РУ – 63%.

Безработицата сред завършилите юридическо образование е сравнително ниска. В НБУ и СУ тя е под 1.5%, или по-ниска от средното за страната сред всички висшисти (2.08%) и средното за страната при завършилите "Право" (2.18%). Следващите 3 университета в класацията по този показател (УННС, ПУ, ВСУ) също не надхвърлят 2%, т.е. и те са под средните стойности. Най-висока е безработицата сред завършилите Бургаският свободен унивреситет - почти 4%.

Съдебните шефове

Данните показват, че най-голям дял от председателите на съдилища, ръководителите на прокуратури и членове на Висшия съдебен съвет (ВСС) и Инспектората към Висшия съдебен съвет (ИВСС) са завършили СУ. Това в голяма степен е обяснимо с факта, че става дума за най-стария и най-престижен юридически факултет в България. Освен това СУ е втори с най-ниска безработица, реализация на пазара на труда и институционална акредитация сред наскоро завършилите. Фактически подобен резултат съответства на историческата роля на СУ като традиционно водеща институция що се отнася до юридическо образование и на резултатите от рейтинга. Не е тайна и че в семейства, в които поколения юристи завършват СУ, той е предпочитан като продължаване на традицията. Възрастта на част от разглежданите магистрати също предполага да са възпитаници на СУ като единствено съществувал юридически факултет към момента на завършването им.

ИПИ отбелязва, че първите, завършили факултетите "Държавна сигурност" и "Народна милиция", на които се признава специалност "Право" във Висшия институт "Георги Димитров", по-късно наречен Академия на МВР, са випуск 1989/1990 г.

Подобно генерално доминиране на юридическия факултет на СУ се забелязва и в Рейтинговата система на висшите училища в България, където той заема последователно от 2012 г. насам първото място в класирането по отношение на професионално направление "Право".

Единственият друг юридически факултет, който през последните 12 години не е променил позицията си в рейтинга, е този на УНСС - винаги е на 2 място. Въпреки това, се забелязва, че няма нито един представител на този факултет сред членовете на ВСС и ИВСС, а процентът сред председателите на съдилища и административни ръководители на прокуратури е минимален.

Подобни резултати са по-скоро озадачаващи, имайки предвид мястото, което висшето училище заема в рейтинговата система.

Образованието на шефовете на съдилищата

При председателите на съдилища се наблюдава равномерност в средния сегмент: БСУ, ЮЗУ и ВТУ са със сходни проценти, което, поне на пръв поглед, може да подсказва, че е налице конкуренция между тях.

Съвкупно трите юридически факултета се равняват на дела на юридическия факултет на СУ. Макар индивидуално да са далеч след СУ, юридическите факултети на БСУ, ЮЗУ и ВТУ заемат важна позиция. Това може да е свързано с регионалната им значимост.

Когато това се разглежда в контекста на рейтинговата система обаче, възникват редица въпроси. Не е ясно защо тежестта на юридическия факултет на Бургаския свободен университет е толкова осезаема, като се има предвид, че сред завършилите го безработицата е най-висока, има незавиден престиж, последен е в институционалната акредитация и е на 6-то място по реализация по призвание, отбелязва ИПИ.

Сходно е положението с Югозападния университет (ЮЗУ) в Благоевград. Той заема предпоследно място по показателя "Приложение на придобитото образование по право и реализация по призвание", нарежда се сред юридическите факултети с по-висока безработица (след БСУ и РУ) и се отличава с нисък престиж.

Относителната тежест на ЮЗУ вероятно отчасти се дължи и на изнесените тази година данни за нарушения именно в юридическия факултет на университета - издаване на фалшиви дипломи, завършване на висшето юридическо образование в далеч по-бързи от нормативно установените срокове, нанесени оценки без действително проведени изпити, липсващи протоколи и т.н.

Нарушенията са установени след проверка на Министерство на образованието и науката, а по случая Окръжната прокуратура в Благоевград образува досъдебно производство за длъжностни престъпления. Девалвирането на дипломите по право и лесният "изход" от университета потенциално превръщат този факултет в притегателно място за хора, които не търсят обезателно високо качество на юридическото образование, а по-скоро бърз и облекчен ред за достъп до диплома, която да им осигури възможност да заемат длъжности, изискващи такова образование по силата на нормативната уредба.

Това от своя страна подкопава доверието в подготовката на кадри и създава предпоставки за навлизане в съдебната власт не просто на юристи с ограничени знания и умения, а такива, готови да участват в зависимости, подкопаващи независимостта им, посочват от ИПИ.

Така вместо да възпитава критично мислене и професионален интегритет, такъв юридически факултет може да се превърне в инкубатор на послушни кадри, усвоили порочни практики в доста ранен етап, още преди да са поели по професионалния си път, отбелязва ИПИ.

Повече от половината юридически факултети са представени сред ръководствата на съдилищата с минимални дялове (до 7%). Това се дължи донякъде на факта, че част от тях не съществуват от години, т.е. не се "произвеждат" кадри, а завършилите са ограничен брой. Очевидно е тяхното по-слабо влияние в разглеждания контекст и по-ограничените възможности за техните възпитаници да заемат високи постове.

В същото време озадачаващо е защо например юридическият факултет на НБУ изцяло липсва, като се има предвид, че според рейтинга той е с най-ниска безработица, а и е втори по отношение на престижа сред работодателите и студентите.

Наличието на доминиращи университети може да бъде както положителен индикатор за качеството на образованието в тези институции, така и потенциален риск за липса на плурализъм. Конкуренция изглежда се наблюдава само между някои от юридическите факултети, а не измежду всички. Разликата между първият (СУ) и напълно липсващият (НБУ) говори за необходимостта от анализ на качеството на обучение и специфичната роля, която университетите играят в подготовката на кадри, големите различия в кариерния избор на завършилите и влиянието, което имат в съдебната власт.

Къде са учили прокурорите началници

И при ръководителите на прокуратури се наблюдава тенденцията юридическият факултет на СУ да е водещ. Тук обаче разликата с втория и третия не е толкова силно отчетлива.

Делът на Висшия институт на МВР е значително по-голям от този при съдиите, този на ЮЗУ също е относително висок. Имайки предвид, че Висшият институт на МВР "произвежда" дипломи по "Право" само в продължение на няколко години (1994/1995 г. е последният випуск, когато това се случва), процентът завършили Академията прокурори на ръководни длъжности е впечатляващ и говори за системно влияние вътре в системата.

Подобно влияние е притеснително по няколко причини. Обучението в Академията на МВР може да предполага фокус върху наказателното право, но то неминуемо включва и придобиване на способности и умения, които са подходящи и търсени при работа в полицията, а това е орган под надзора и контрола на прокуратурата и съда.

Докато в полицията лоялността и стриктното следване на инструкции са правило и думата на началника е закон, далеч по-различно следва да е професионалното съзнание на юристите, избрали да са част от съда и прокуратурата, където независимостта и автономията във взимането на решения е основополагащо, за да е налице справедливо и предвидимо правосъдие. В този смисъл преподаването на разузнаване и контраразузнаване например по никакъв начин не могат да формират независима и безпристрастна нагласа при магистратската работа. Да не забравяме, че първите кадри на Академията на МВР, завършили "Право" са от факултетите "Държавна сигурност" и "Народна милиция", отбелязва ИПИ.

Независимо от формалното спазване на минималните изисквания за учебно съдържание и хорариум по различните дисциплини, можем обосновано да предположим, че оформянето на възгледите за правото и закона във факултет, призван да обучава ръководни кадри за репресивния апарат на тоталитарна държава едва ли е в духа на идеала за върховенство на правото, равенство пред закона и защита на свободите на гражданите. Подобна подмяна на стойностите на практика създава рискове за реалното разделение на властите и подкопава демократичните устои

Другият обезпокоителен факт относно високия процент на завършили Висшият институт на МВР е, че става дума за дългогодишна тенденция, която е в подем особено по време на управлението на ГЕРБ (лидерът на партия ГЕРБ Бойко Борисов също е завършил Академията на МВР), отбелязва ИПИ.

Тази насока на развитие не се отнася само до прокурори, но и за съдии, особено на ключови за съдебната власт органи. Част от примерите включват: Бойко Найденов - директор на Националната следствена служба (2007г. – 2013г.), а от 6.10.2012 до 10.01.2013 г. и временно изпълняващ длъжността главен прокурор; Светлозар Костов - става административен ръководител на специализираната прокуратура през 2011 г.; Георги Колев е избран за председател на ВАС през 2010 г.; Анастас Анастасов е първият кадър на Академията, който става съдия в Конституционния съд през 2012 г. Тази тенденция продължава и досега. От същите редици е и в момента изпълняващият функциите главен прокурор Борислав Сарафов, както и предшественикът му Иван Гешев, който преди това е заместник главен прокурор и ръководител на специализираната прокуратура.

В силно централизирана йерархична структура, каквато е прокуратурата, ръководните кадри имат голямо влияние, тъй като възпроизвеждат надолу себеподобни чрез дългогодишни порочни практики на селекция, атестиране и кариерно издигане. От посочените по-горе имаме примери на юристи, незачитащи презумпцията за невиновност, организиращи своеобразни съдебни процеси по телевизията, отбелязва ИПИ.

Посочените по-горе аргументи относно мястото на юридическия факултет на ЮЗУ и лесния достъп до него (а изглежда и до диплома) се отнасят със същата сила и за прокурорите на ръководни позиции (19% при прокурорите). Интересното в случая е, че категоричното второ място на юридическия факултет на ЮЗУ не отговаря на позициите на факултета в Рейтинговата система, които той заема последните 12 години.

Нещо повече - макар през годините той да има идентични или сходни точки с юридическия факултет на други университети (НБУ, ПУ, ВТУ), тяхното присъствие сред ръководителите на прокуратури е минимално.

Останалите юридически факултети в случая са атомизирани и заемат само между 1 и 7%. И тук три от факултетите вече не съществуват, но, както е видно от примера с Академията на МВР, това не пречи завършилите ги не просто да присъстват, но и да заемат непропорционално висок дял от ръководните постове.

Тенденцията сочи, че ръководните кадри са възпитаници предимно на ограничен брой университети, което загатва за наличие на концентрация на влияние на ниво образование. Доминацията на възпитаниците на СУ и ЮЗУ, а и Академията на МВР, може да постави въпроси за прозрачността и равнопоставеността при назначенията. И докато за юридическия факултет на СУ може да се намери обяснение със системното му първо място в Рейтинговата система, това не може да се каже за останалите, смята ИПИ.

Несъответствието между точките в рейтинга и заетите високи постове създава впечатление, че принадлежността към определени университети е ключов фактор поне в някои назначения. Едно възможно и логично обяснение е, че прекараните години в университета са основа за създаване на контакти и неформални мрежи, усилващи доверие между участниците, което в бъдеще благоприятства кариерен избор и развитие.

Друго обяснение е, че някои юридически факултети вече са утвърдили представа в обществото, че именно те могат да дадат добър старт в определени органи на съдебната власт и съответно така да привличат студенти с подобни амбиции. Това подкрепя съмнението за "инкубатори" на системни проблеми както в юридическото образование, така и в кадрова политика в органите на съдебната власт, т.е. за съществуващи зависимости и лоялност към скрити интереси, посочват от ИПИ.

Рисковете

Данните сочат, че има риск от зависими кадри, които могат да компрометират независимостта на съдебната власт и способността ѝ да устои на външен натиск, което пречи за провеждането на реформа.

По тази причина е необходимо да се въведат промени в това как се оценяват и акредитират висшите училищa по специалност "Право". Трябва да се утвърдят механизми за контрол и отчетност на университетите, така че да се избегнат практики като фалшиви дипломи, манипулирани изпити и други нарушения, които компрометират качеството на образованието и доверието в институциите, посочва ИПИ.

Неправителствената организация препоръчва още процедурите за избор на началници да са прозрачни и обективни, а кандидатите да бъдат оценявани на база на ясни и публично достъпни критерии, отразяващи техните умения, опит и етично поведение.

Освен това е нужно да се регулира съотношението между броя на юридическите факултети и потребностите на пазара на труда, така че да се избегне свръхпредлагане на нискоквалифицирани кадри, което води до обезценяване на професията и спад в качеството на юридическото образование, смята ИПИ.

Title Почти 500 нелегални мигранти са пристигнали в Гърция от началото на годината: 
Общо 446 нелегални мигранти са пристигнали по море в Гърция от началото на годината, показат официални данни, цитирани от ДПА.
 
От мигрантите 315 са били установени в шест лодки южно от остров Крит. Според бреговата охрана те са тръгнали от Либия.
 
Други 131 души, сред които и деца, са преминали от турските брегове към гръцките острови Сими, Хиос и Фармакониси в югоизточната част на Егейско море. Засега няма информация за страните им на произход.
 
Броят на нелегалните мигранти, които преминават към Гърция по море, се увеличи значително през 2024 г. По предварителни данни на Върховния комисариат на ООН за бежанците почти 54 хиляди мигранти са пристигнали в Гърция на борда на малки лодки.
 
Повечето от тях са планирали да продължат пътя си към Германия, каза гръцкият министър на миграцията и убежището Никос Панайотопулос, цитиран от БТА.

Title Пеевски, Алибегов и цената на хляба. Ще се върнат ли отстъпките от ДДС? (обновена): 
"ДПС-Ново начало" ще внесе предложение за запазване на мерките, с които се освобождават от ДДС хлябът и брашното и се запазва ставката от 9% ДДС за ресторантьорския бизнес. 
 
Решението е продиктувано от резкия скок в цените на хляба и хлебните изделия, които са основни за трапезата на българите в първите дни на годината, заради връщането на 20% ДДС от 1 януари, посочва в съобщение до медиите лидерът на формацията Делян Пеевски.
 
Както предложихме мораториум върху цените на електроенергията до изясняване на ситуацията с ЕРП-тата, така настояваме за трайно установяване на диференцираните ставки за ДДС, добавя той.
 
На този фон Ричард Алибегов, председател на Българската асоциация на заведенията, коментира пред бТВ, че връщането на ставката за сектора на 20% е временно. Преди години Алибегов се представяше в медиите като един от хората, които стоят зад веригата "Raffy", макар и тогава, и сега да няма общо със собствеността на компанията "Канела 2011" (която държи марката "Raffy") според Търговския регистър. 
 
"Да успокоим бранша, че това връщане на ставката е временно, тъй като нямаше време да се гледа бюджетът", каза той.
 
Данъкът беше намален за бранша на 9% от началото на 2020 г. във връзка с пандемията от COVID-19.
 
"През декември ние от асоциацията се срещнахме с политическите лидери, които досега подкрепяха ставката – ГЕРБ-СДС и "ДПС – Ново начало“, "Възраждане“ и БСП. От тях получихме уверение, че в първия момент, в който се гледа или удължаване на бюджета, или нов бюджет, ставката ще бъде удължена за заведенията, за хляба и за спортните услуги до края на 2025 г.“, коментира Алибегов.
 
В средата на декември веригата "Raffy" разпространи през Фейсбук страницата си колаж с лицата на политици, които не са желани в заведенията на дружеството поради изказванията си в подкрепа на стандартната ставка от 20% ДДС за сектора.
 
 
Колаж: Фейсбук страница "Raffy Bar & Gelato"
 
Относно повишението на цените в заведенията той припомни, че от 1 януари в България се повишиха цените на тока, на водата, на хляба и минималната работна заплата.
 
От асоциацията се призовали бранша да не вдига цените заради повишеното ДДС в очакване ставката скоро да съ върне на 9%.

Title Проектът за нов лифт на Витоша щял да отнеме поне две години: 
Проектът за лифт от София към високите части на Витоша ще отнеме поне две години. "Няма да е тази зима", коментира кметът на София Васил Терзиев в понеделник.

Четете бюлетина Денят с Mediapool

Абонирайте се

"На тема лифт няма какво ново развитие, което да споделим. Надяваме се в най-скоро време да покажем план как да решим този проблем, защото планината е една от най-големите дадености на нашия град, която не се използва", добави Васил Терзиев.

Още по темата

Нови проблеми удължават ада с достъпа до Витоша
4 януари 2025 08:10

Последният работещ лифт от София към високите части на Витоша - Симеоновският, спря в края на 2023 г. за ремонт. През май Mediapool съобщи, че Симеоновският лифт спира завинаги. Тогава кметът Васил Терзиев обеща до края на мандата му да има поне един работещ лифт от София до Витоша.

Най-напреднала е процедурата за подмяната на част от Драгалевския лифт.

Както Mediapool писа, собствениците на съоръжението твърдят, че плановете се спират заради частни имоти по трасето и проблеми с учредяването на сервитут за новото съоръжение.

За подмяната на Симеоновския лифт все още няма предприети административни стъпки.

Още по темата

Симеоновският лифт на Витоша отива в историята
17 май 2024 08:10

След спирането на лифтовете пътищата останаха основен начин да се стигне до високите части на планината. Заради проблеми с почистването им по Коледа много хора се оказаха часове в задръствания в опити да стигнат до пистите за откриването на сезона.

Автобусите от градския транспорт също не се движеха.

В понеделник Васил Терзиев коментира, че общината работи активно за намаляване на трафика към Витоша и за по-добър достъп до планината с градския транспорт. 

Title Урсула фон дер Лайен се възстановява добре от пневмонията: 
Председателят на Европейската комисия Урсула фон дер Лайен се възстановява добре от пневмонията, но продължава работа от Хановер и се очаква да се върне в Брюксел след средата на месеца, съобщи днес говорител на институцията на пресконференция в отговор на въпроси.

Говорителят уточни, че Фон дер Лайен е отменила засега всичките си ангажименти извън ЕК, включително пътуването до Полша по повод началото на полското председателство на Съвета на ЕС. Засега не е определена нова дата за това пътуване, посочи той.

По думите на говорителя Фон дер Лайен поддържа всекидневно връзка със своите подчинени и е имала работен разговор по телефона в навечерието на посещението на италианския премиер Джорджа Мелони в САЩ. Говорителят отбеляза, че този разговор е бил свързан с подготовката на пътуването на Мелони.

За тази седмица не е предвидено редовно заседание на еврокомисарите и не се налага да бъде определян заместник на Фон дер Лайен, който временно да поеме дейността на председателя. За следващата седмица е насрочено заседание на еврокомисарите и, ако е необходимо, то ще бъде ръководено от зам.-председателя на на ЕК Тереса Рибера, поясни говорителят.

Title Какво представлява човешкият метапневмовирус, нарастват ли случаите в Китай и трябва ли да се тревожим?: 
Човешкият метапневмовирус (HMPV) е респираторно заболяване, което причинява симптоми, подобни на грип или настинка, но може да доведе до по-сериозни усложнения като бронхит или пневмония, особено сред възрастни хора, малки деца и имунокомпрометирани хора.

Заболяването е от същото семейство като респираторния синцитиален вирус (RSV) и съществува поне от 2001 г., когато е идентифицирано за първи път в Холандия. Неговите огнища са концентрирани през по-студените сезони.

Защо HMPV е в новините?

Случаите нарастват в Северен Китай, особено сред децата, по данни на местните власти. Центърът за контрол на заболяванията (CDC) на страната предупреди хората да вземат предпазни мерки по отношение на здравето и хигиената, но също така отхвърли твърденията за претоварени болници и страховете от нова пандемия, подобна на Covid.

"Респираторните инфекции обикновено достигат пик през зимния сезон“, каза говорителят на китайския външен министър Мао Нинг в петък.


"Заболяванията изглеждат по-леки и се разпространяват в по-малък мащаб в сравнение с предходната година.“

Очевидното увеличение на случаите вероятно се дължи на нова технология, която по-лесно открива и идентифицира HMPV, казаха експерти пред британския вестник "Гардиън".

"Също така, мисля, че сега сме по-предпазливи по отношение на епидемии“, каза д-р Жаклин Стивънс, старши преподавател по обществено здраве в университета Флиндърс в Австралия. "Всички са свръхбдителни и когато чувате този термин човешки метапневмовирус и звучи някак страшно."

Колко сериозен е човешкият метапневмовирус?

Симптомите на HMPV са подобни на настинка или грип и това е един от няколкото вируса, които често се обединяват в широката дефиниция на "обикновена настинка", каза Стивънс. Това не е заболяване, което подлежи на уведомяване като Covid-19 или грип.

"Има редица други, които не подлежат на уведомяване, защото са много чести и много хора ги преболедуват. Те ни карат да се чувстваме ужасно, но ако почиваме и се възстановяваме за няколко дни, се подобряваме“, каза Стивънс.

Кой е най-застрашен?

Човешкият метапневмовирус може да доведе до по-сериозни заболявания като бронхит и пневмония при възрастни хора, много малки деца и хора с отслабен имунитет.

"Този вирус със сигурност може да причини и наистина причинява тежко заболяване, затова смятам, че е важно хората да знаят, че го има“, каза проф. Пол Грифин, директор по инфекциозни заболявания в Mater Health Services в Бризбейн.

"Предизвикателството е, че в момента не можем да направим много, освен да образоваме хората, че е необходимо да се намали предаването. Няма ваксина или антивирусни средства, въпреки че има някои ваксини в процес на разработка", каза Грифин.

Колко трябва да се тревожим?

HMPV не е като Covid-19, тъй като съществува от няколко десетилетия и има ниво на имунитет в световното население срещу минали инфекции, казаха експертите. Covid-19 беше нова болест, която никога преди не е заразявала хората, което доведе до разпространението на нивото на пандемия.

"Не мисля, че сме непременно загрижени за пандемия с този вирус, но нарастването на случаите и въздействието, което оказва, са значителни", каза Грифин. "Може да се вземе добър урок от пандемията за намаляване на разпространението, особено като се има предвид, че нямаме ваксини или антивирусни средства за HMPV."

Какво трябва да направим по въпроса?

"В продължение на няколко години по време на Covid бяхме добри в предпазните мерки за намаляване на заразените, сега правим по-малко и виждаме увеличение“, каза Грифин.

"Със сигурност не предлагам да се върнем към суровите ограничения на Covid, но оставането вкъщи, практикуването на добър етикет при кашляне и кихане и хигиената на ръцете са много важни през зимния сезон."

И двамата експерти призоваха хората да не ходят на работа, докато са болни, а Стивънс предложи да носите маска, ако трябва да отидете на обществени места, за да предотвратите по-нататъшно заразяване на другите, особено тези с по-висок риск.

Title Как можете да гласувате за дума на годината: 
От днес започва избирането на "Думи на годината с Как се пише?", което се провежда за четвърта поредна година.

Във фокуса на широкообхватното проучване е анализът на обществените нагласи и процеси през изминалата 2024 година.

Кампанията се провежда онлайн и дава възможност на всеки да се включи в нея. В периода до 10 януари предложенията се събират на страниците на "Как се пише" във Facebook, в Threads и в X.

След това жури ще избере десетте най-запомнящи се думи и изрази. Финалното гласуване за излъчване на първите три ще се проведе между 13 и 18 януари с анкета на сайта "Как се пише?".

Кампанията включва и анализ на медийното съдържание на български език. Ще бъде представена класация на най-употребяваните знакови думи в медиите, както и рейтинг на личностите според споменаванията им в медиите.

Според организаторите на инициативата - създателката на "Как се пише?" д-р Павлина Върбанова и учителката по български език и журналистка Доротея Николова, е добре да се чуе гласът на хората, особено в турбулентни времена, когато обществото е разединено.

Вече трета година сме в политическа криза и нестабилността ни се отразява все по-силно. Трябва да потърсим допирните си точки, а не да настояваме на разделителните си линии, казват още Върбанова и Николова.

По думите им осмислянето на събитията през изминалата година е стъпка към общ разговор за това какво е важно за нас и как да продължим.  

Title До последния момент ще се трепери дали можем да приемем новите F-16: 
До последно няма да е ясно дали България ще може да приеме новите изтребители F-16 Block 70, които се очаква да започнат да пристигат от март. Това стана ясно от обясненията на военния министър Атанас Запрянов в понеделник.
 
Причината е продължаващите ремонти в авиобазата “Граф Игнатиево“, която трябва да приеме новите машини.
 
“Ремонтът на авиобаза “Граф Игнатиево“ продължава и в края на месеца ще има нова инспекция по отношение на сертифицирането на обектите. Последните договори, които сключихме миналата година, завършват основното оборудване – укритията за самолетите, временните хангари“, коментира Атанас Запрянов.
 
Първите два изтребителя трябва дойдат в края на март - началото на април 2025 г. Следващите – второто тримесечие на годината, а в края на третото тримесечие и осемте самолета ще бъдат в България. 
 
Заради провала на няколко ръководства на Министерството на отбраната (МО) да подготвят навреме Трета авиобаза, известна като “Граф Игнатиево“,  за новите изтребители F-16, правителството реши последните многомилионни поръчки от модернизацията ѝ ще се дават без обществени поръчки, а с “проучване и подбор на ограничен брой потенциални изпълнители“.  
 
Другото основно предизвикателство е подготовката на пилоти за новите изтребители. Към момента само двама са завършили пълния курс.
 
“Тази година ще имаме осем пилоти за изтребителите F-16, продължава подготовката и много скоро ще се върнат и следващите. За първите осем самолета ще имаме и пилоти в края на тази година“, каза министърът.
 

Още по темата

Заради забавянето на модернизацията на "Граф Игнатиево" фирмите ще се избират без конкурс
3 ноември 2024 14:19
Това обаче не е толкова сигурно, тъй като някои от пилотите могат и да бъдат върнати от американска страна. Това вече се случи с трима.
 
Запрянов обяви, че е подготвил и разместване на генерали във ВВС, но не е ясно дали ще бъдат стартирани.
 
“Планът за разстановка на висшия състав е готов. Той е приет на Съвета по отбрана, предвидени са такива промени. Аз се колебая това да го стартирам като служебен министър на отбрана и се надявам, че ще има политически избрано правителство, министър на отбраната, който да прегледа този план за разстановката на Висшия команден състав тази година“, каза Запрянов.
 
Проверката във военната авиация, която бе разпоредена след поредната трагедия със загинали пилоти, установи проблеми с дисицплината, взискателността на командирите и развитието на кадрите.
 
Бяха потвърдени и добре известните проблеми, че няма достатъчно изправни самолети и пилотите не летят достатъчно. Остарели са и част от нормативните документи за планирането на летателната подготовка и отговорностите на лицата, участващи в управлението на полетите.

Title Провал или политически шантаж. Какво се крие зад края на преговорите за правителство?: 
Краят на преговорите за евентуално съставяне на правителство бе обявен еднолично от ГЕРБ в неделя. Това вече е стара новина, а по-интересни са причините за решението.

От "Демократична България" заявиха, че са научили от медиите. От партията на Бойко Борисов твърдят, че не е било постигнато съгласие за състава на правителството и името на министър-председателя. Според тях от ДБ са отхвърлили номинациите и на Бойко Борисов, и на Росен Желязков за премиерския пост.

Междувременно обаче президентът Румен Радев даде знак, че е склонен да изчака още няколко дни с връчването на първия мандат, за да могат партиите да „спрат да си играят със съдбата на хората и с бъдещето на страната“.

Засега участниците в преговорите не са реагирали на неговите думи и не се знае дали има шанс отново да започнат с пазаралъците помежду си. Едновременно с това се спекулира дали действията на ГЕРБ са категоричен отказ от търсене на мнозинство или просто опит да се окаже натиск върху останалите играчи.

"По-скоро сме влезли във фазата на политическото изнудване".

Още по темата:

"Този ВСС не трябва да избира главен прокурор". Радев дава още няколко дни на партиите да се осъзнаят

Така социологът Добромир Живков коментира ситуацията пред БНР. Той допусна, че това е временно спиране на преговорите. Според него причината за последното развитие може да се крие и в предстоящия на 16 януари избор на главен прокурор. Единственият кандидат е Борислав Сарафов, срещу когото от ДБ многократно са се изказвали. ГЕРБ пък засега по-скоро демонстрират, че не виждат проблем с кандидатурата на Сарафов.

Връщане към същите аргументи за прекратяване на преговорите както в началото на миналата година. Така определи ситуацията политологът Румяна Коларова. Пред бТВ тя определи ситуацията като „дежа вю“.

Още по темата:

ГЕРБ прекрати през медиите преговорите за кабинет

"От една страна се казва, че проблемът е персонален, а от друга, че проблемът е свързан с недовършеното споразумение", заяви Коларова.

"Народ, който влиза в ледени води, сигурно може да изкара и без правителство. За съжаление натам вървят нещата", каза пък политологът Даниел Смилов.

Като пречки пред постигане на споразумение той също посочи кандидатурата на Сарафов, но и евентуалното участие на Делян Пеевски във властта.

Title През следващите години на космодрумите в САЩ може да възникнат задръствания: 
През следващите години се очаква Съединените щати да изпитат рекордно търсене и голямо натоварване на основните стартови площадки за изстрелване на ракети в космоса, тъй като SpaceX на Илон Мъск и други компании планират да увеличат броя на полетите, пише The Wall Street Journal.

През 2024 г., която стана рекордна година по брой космически полети (повече от 150), повечето изстрелвания са направени от три площадки. Най-натоварен е стартовият комплекс на нос Канаверал във Флорида (67 изстрелвания). Второ място зае военновъздушната база Ванденберг в Калифорния (47 изстрелвания), а трето - космическият център Кенеди във Флорида (26 изстрелвания).

С планове за увеличаване на полетите, пише WSJ, тези места за изстрелване рискуват да се сблъскат със задръствания, а резервните няма да позволят на полезните товари да стигнат навреме в космоса, опасяват се правителствени служители и лидери в индустрията.

Всеки инцидент освен това, казва бившият служител на Федералното управление на гражданската авиация Джордж Нилд, може да извади от строя някой от най-големите космодруми за месеци.

Други космодруми са изправени пред предизвикателства при получаването на федерално одобрение, а някои нямат излаз на море (ракетите обикновено се изстрелват от крайбрежните райони, за да се намали рискът за населението). Изграждането на нови площадки за изстрелване в близост до брега е трудно, тъй като местните жители често са загрижени за смущения и шум.

Властите се опитват да се справят с този проблем, пише WSJ. Федералната авиационна администрация ръководи група от правителствени агенции за разработване на национална стратегия за космодрумите. Доклад за тази работа се очаква през 2025 г.

Title Хиляди останаха без вода и електроенергия заради лошото време в Ирландия: 
Десетки хиляди домакинства и предприятия в Ирландия останаха без вода и електроенергия заради рязкото застудяване на острова, предадоха Пи Ей Мидия и ДПА.

Студеното зимно време доведе до затваряния на някои училища и определени ограничения в обществения транспорт, както и до отменяне на някои здравни услуги.

Националната електроразпределителна компания съобщи, че около 41 хил. домакинства и предприятия остават без електричество. Тя предупреди, че може да са нужни дни преди да се възстанови електроподаването до всички абонати. Приблизително същият брой хора са останали без достъп до вода заради обилните снеговалежи в югозападната част на страната. В момента се полагат усилия водоподаването да се възстанови до обяд, въпреки че пътните условия да затрудняват достъпа на екипите за поддръжка.

В най-засегнатите места са отменени клиничните и неспешни прегледи на пациенти.

Местните метеоролози са издали жълт код за ниски температури и заледявания, като се очаква студовете с нощни температури до минус осем градуса на места да продължат през цялата седмица.

В британската Северна Ирландия властите предупреждават за възможни заледявания по пътищата, което ще затрудни трафика.

Title Река Мозел в Германия преля заради топящия се сняг и обилните валежи: 
Река Мозел в Западна Германия преля днес заради продължителните и проливни дъждове, както и заради топящия се сняг, предаде ДПА.

Центърът за прогнозиране на наводненията в западната провинция Райнланд-Пфалц съобщи, че се очаква тази нощ водното равнище да достигне максимални стойности.

Очаква се максималното равнище за град Трир, разположен край границата с Люксембург, да достигне между 6,7 и 7,2 метра.

Валежите, включително снежни, ще продължат в района и в следващите дни, като е възможно дори допълнително покачване на равнището на Мозел, както и на притоците му.

Обилен снеговалеж и леден дъжд предизвикаха вчера сериозни проблеми с транспорта на много места в Европа, особено във Великобритания и Германия. Няколко големи летища бяха принудени да спрат полетите, предаде Асошиейтед прес.

В районите в Северна Англия, които са на надморска височина над 300 метра, са натрупали 40 сантиметра сняг. Има опасения, че редица селища може да бъдат откъснати от света.

Електроснабдяването е прекъснато по места в Бирмингам, Бристъл, както и в уелската столица Кардиф.

Летищата в Ливърпул, Манчестър и Лийдс бяха затворени през нощта на събота срещу неделя, но постепенно трафикът бе възобновен. Редица спортни срещи бяха отменени, но голямото дерби на английския футбол между Ливърпул и Манчестър Юнайтед все пак се игра, завършвайки 2:2.

Пътищата в Обединеното кралство бяха много натоварени вчера, когато много хора се връщаха у дома след края на коледната и новогодишната ваканция. Редица влакови курсове бяха отменени.

Сняг и лед причиниха хаос и в Германия.

На летището във Франкфурт бяха анулирани 120 от планираните 1090 полета. На това в Мюнхен бе отворена само едната писта.

Имаше смущения и в железопътния транспорт.

Осем души бяха ранени, когато автобус поднесе и излезе от пътя в южната провинция Баден-Вюртемберг.

Title "Този ВСС не трябва да избира главен прокурор". Радев дава още няколко дни на партиите да се осъзнаят: 
Президентът Румен Радев каза, че ще даде още няколко дни на партиите за преговори преди да връчи първия мандат за съставяне на кабинет на ГЕРБ-СДС. Той за пореден път се обяви и срещу възможността сегашният Висш съдебен съвет (ВСС) да избере новия главен прокурор.
 
"За първия мандат - призовавам политическите партии да спрат да си играят със съдбата на хората и с бъдещето на страната. Предоставих достатъчно време, за да могат да изпълнят своята отговорност, но с лека ръка да задраскаш всичко и да хвърлиш страната в поредните предсрочни парламентарни избори при толкова много висящи проблеми, това е тотална демонстрация на безотговорност. Ще дам още малко време - няколко дни, с надеждата преговарящите да осъзнаят, че тяхната отговорност не е само пред собствената им партия и избиратели, а пред целия български народ", заяви президентът Румен Радев след водосвета на бойните знамена пред Паметника на Незнайния войн в София.
 
Преди ден стана ясно, че преговорите между ГЕРБ, “Демократична България“, “БСП-Обединена левица“ и “Има такъв народ“ приключват без успех.
 
Партията на Бойко Борисов обяви през медиите, че ДБ не приема предложенията ѝ за премиер. Първо е бил отхвърлен Бойко Борисов, а след това и Росен Желязков. 
 
 
"Този ВСС е изтъкан от зависимости"
 
Радев за пореден път се обяви и срещу избирането на нов главен прокурор от сегашния Висш съдебен съвет.
 
"Този Висш съдебен съвет нееднократно показа, че е изтъкан от зависимости и е подвластен на политическа конюнктура, още повече е с изтекъл мандат, в тази ситуация не този ВСС трябва да избира главния прокурор, а и има само един кандидат. Това в никакъв случай няма да допринесе за възвръщането на доверието в съдебната система", посочи той.
 
Изборът на главен прокурор е насрочен за 16 януари 2025 г. Единствен кандидат за поста е и.ф. Борислав Сарафов.
 
 
Да се повишат заплатите на военните 
 
Президентът Румен Радев коментира още, че основният приоритет за Европа тази година е гарантирането на сигурността в една все по-размирна обстановка.
 
"Повишава се вниманието към боеспособността на въоръжените сили, това важи с особена сила за България. Първи приоритет следва да бъде инвестицията в хората. На фона на тежкия некомплект и тревожния отлив от Въоръжените сили очаквам от Народното събрание и правителството да изпълнят поетия ангажимент за повишаване на заплащането на военнослужещите и това да бъде първата стъпка от цялостна програма за повишаването на тяхната мотивация", допълни Румен Радев.
 
За тази година е планирано увеличение на заплатите на военните с около 30%, като така най-ниското възнаграждение в сектора ще стане около 2300 лева.
 
Според Радев Бюджет 2025 трябва да бъде в интерес както на българските граждани, така и в интерес на българската икономика. 
 
"Да гарантира нейната конкурентоспособност в перспектива. Бюджетът е изцяло в прерогативите на Министерския съвет и Народното събрание", каза той.

Title Ню Йорк въведе такса от 9 долара за шофиране в Манхатън: 
Ню Йорк въведе днес пътна такса за влизане в района Манхатън и стана първият голям град в САЩ, който таксува шофьорите в центъра на града, предаде ДПА.

„Таксата за преминаване през зоната за облекчаване на задръстванията вече е в сила“, написа в "Екс" нюйоркската транспортна служба. Размерът ѝ възлиза на 9 долара, като са предвидени някои облекчения за водачи с ниски доходи.

Зоната за облекчаване на задръстванията се прилага в южната част на Манхатън, до 60-а улица.

Таксата има за цел да намали трафика и замърсяването в Ню Йорк, а събраните средства ще бъдат насочени към проекти за обществен транспорт и инфраструктура.

Първоначално таксата за задръствания трябваше да бъде въведена в средата на миналата година и да струва 15 долара, но планът беше спрян от губернаторката на Ню Йорк Кати Хоукъл на фона на протести и съдебни дела от страна на политици, таксиметрови шофьори и жители. Съседният щат Ню Джърси изрази опасения, а новоизбраният президент на САЩ Доналд Тръмп също разкритикува плановете.

Title Зеленски твърди, че Лукашенко му се е извинил през първите дни на войната: 
Украинският президент Володимир Зеленски каза, че неговият беларуски колега Александър Лукашенко му се е извинил малко след началото на войната за това, че Русия е нахлула в Украйна от Беларус, предаде Укринформ.

"Говорих с Лукашенко по телефона в първите дни на войната и той се извини. Той каза: "Не бях аз, Путин изстрелваше ракети от моя територия". Това са негови думи, имам свидетели. (Лукашенко) заяви: "Извинявам се", разказа Зеленски в интервю за американския подкастър Лекс Фридман.

В отговор украинският президент обвинил беларуския си колега, че е същият убиец като руския лидер Владимир Путин. "Казах му: "Ти си същият убиец", а той ми каза: "Разбери, не можеш да се биеш с руснаците."

Като своеобразна компенсация Лукашенко предложил на Зеленски Украйна да удари петролната рафинерия в беларуския град Мозир. "Какво говориш?", му отговорил обаче украинският президент.

До момента няма реакция на интервюто от страна на беларуския държавен глава.

Миналия месец Лукашенко подписа в Минск с Путин споразумение, съгласно което Русия гарантира сигурността на Беларус. Тогава Лукашенко поиска от Путин Русия да разположи в Беларус нови оръжейни системи, включително хиперзвукови ракети "Орешник", отбелязва Укринформ.

Title Болницата в Сливен още не знае кои са бебетата от чалга-клипа: 
Болницата в Сливен още не е изяснила самоличността на бебета от клипа с танцуващите на чалга музика акушерки. "Към този момент не можем да кажем кои са децата, защото самата здравна асистентка каза, че не знае кое дете е взела, когато се е снимала. Така, че ние продължаваме да правим нашите проверки, за да уточним действително кои са били тези деца", каза в понеделник пред БНТ директорът на многопрофилната болница в Сливен д-р Васислав Петров.

Тази сутрин молба за напускане е подала медицинският асистент Ралица Недева, която е една от танцуващите в скандалния клип.

От днес в болницата се очаква да започне проверка от Министерство на здравеопазването, разпоредена от министър Галя Кондева. Районната прокуратура днес се самосезира по медийни материали по случая.

Ще се проверяват дали с действията си двете медицински лица са застрашили живота и здравето на бебетата. В момента върви и вътрешна проверка в отделението.

"Днес съм изискал рапорти и писмени обяснения от дежурния персонал тогава, от началника на отделението, от старшата медицинска сестра. Това, което за сега сме уточнили, че към та дата в отделението, става дума за 27-ми, когато е направен този клип, на тази дата в отделението е имало 16 деца, 8 от които са били във физиологичния сектор всъщност, където е сниман този клип", каза директорът на болницата.

Title "Емилия Перес" и "Бруталистът" триумфираха на наградите "Златен глобус": 
"Емилия Перес" и "Бруталистът" триумфираха във филмовите категории на церемонията за 82-рите награди "Златен глобус", която се състоя в хотел "Бевърли Хилтън" в Бевърли Хилс, щата Калифорния, предадоха осведомителните агенции.

“Златен глобус” в категорията за най-добър филм - мюзикъл или комедия получи "Емилия Перес", а "Бруталистът" беше отличен като най-добър филм - драма.

Мюзикълът, който беше с най-много номинации - десет, грабна общо четири отличия. "Емилия Перес" взе статуетка за най-добър чуждоезичен филм - награда, която режисьорът Жак Одиар посвети "на всички, които днес се чувстват обезпокоени". Зоуи Салдана спечели "Златен глобус" в категорията за най-добра актриса в поддържаща роля. Продукцията, разказваща за мексикански наркобарон, който се подлага на операция за смяна на пола, за да стане жена, беше отличена и за най-добра песен за El Mal.

"Бруталистът", който беше със седем номинации, получи три отличия. Освен за най-добър филм - драма, Ейдриън Броуди спечели "Златен глобус" за най-добър актьор и Брейди Корбет за най-добър режисьор. "Бруталистът", чиято продължителност е около три часа и половина, е за оцелял от Холокоста, който бяга в САЩ, за да преследва американската мечта.

"Златен глобус" за най-добра актриса във филм - драма получи Фернанда Торес за ролята си във "Все още съм тук".

Деми Мур бе удостоена с наградата за най-добра актриса в мюзикъл или комедия за участието си във "Веществото". Отличието при мъжете в тази категория отиде при Себастиан Стан за "Различен човек".

Кийран Кълкин взе статуетката за най-добър актьор в поддържаща роля за "Истинска болка".

За най-добър сценарий беше отличен Питър Строган за "Конклав".

Призът за най-добра анимация беше присъден на латвийската продукция "Флоу" (Flow).

Комедийната актриса Ники Глейзър беше водеща на церемонията, излъчвана по Си Би Ес и платформата "Парамаунт плюс".

Спечелването на "Златен глобус" може да подпомогне филмовите продукции преди кулминацията на наградния сезон - "Оскар"-ите през март. Ако даден филм или актьор получи "Златен глобус", това увеличава вероятността член на американската Академия за кинематографично изкуство и наука да разгледа този проект.

Победителите на наградите "Златен глобус" се избират от 334 журналисти от 85 страни, в сравнение с около 9000 имащи право на глас, които определят носителите на "Оскар", припомня Ройтерс.

Title Няколко американски щата обявиха извънредно положение заради зимна буря: 
Зимна буря донесе сняг, поледици и ниски температури в големи части от Съединените щати. Властите издадоха предупреждения за опасно време, засягащи около 60 милиона души, както и препоръки за справяне със зимните условия, в десетки щати - от Канзас до Ню Джърси, предаде Ройтерс.

Губернаторите на няколко щата, сред които Канзас, Кентъки, Арканзас, Западна Вирджиния и Вирджиния, обявиха извънредно положение.

Бурята се придвижваше от региона на Средния Запад към Средния Атлантик, където Вашингтон, окръг Колумбия, се подготвя за днешния обилен снеговалеж и лют студ.

В щата Канзас и в северозападната част на щата Мисури са изправени пред снежна буря, съобщи Националната метеорологична служба. Пътищата са покрити със сняг и лед, а властите призовават жителите да избягват пътуванията. Голяма част от главната пътна мрежа в Канзас - междущатската магистрала 70 - бе затворена през целия изминал ден заради обилен снеговалеж и лед.

От южната част на щата Охайо до Вашингтон се очаква натрупването на между 15 - 30 см снежна покривка. Стотици училища в района обявиха предварително, че няма да отворят в първи ден от седмицата заради бурята, включително държавните училища в Индианаполис, щата Индиана, Синсинати (Охайо), Вашингтон и Филаделфия, щата Пенсилвания.

В северната част на щата Кентъки и южната част на щата Западна Вирджиния леденият дъжд и снежната покривка ще доведат до "опасни натрупвания на лед", съобщи Националната метеорологична служба. В същото време в щатите Арканзас, Луизиана, Мисисипи и Алабама има предупреждения за силни гръмотевични бури, които могат да предизвикат торнадо.

Лошото време е наложило отмяната на стотици полети, включително над 275 в град Канзас и Сейнт Луис (Мисури).

Бурята ще се отдалечи тази вечер от бреговете на САЩ, но зад след ще нахлуе смразяващ арктически въздух, като според метеорологичната служба това ще доведе до дневни температури, които ще бъдат с няколко градуса по-ниски от средните в районите от централните части до Източното крайбрежие.

Title Скандален проектозакон тества "вечна тайна" и възможност ДАНС да сваля кметове: 
В дните след новогодишните празници служебният кабинет на Димитър Главчев публикува за обществено обсъждане скандални промени в Закона за защита на класифицираната информация (ЗЗКИ), които предвиждат въвеждането на “вечната държавна тайна“ и възможност да се прекратяват правомощията на кметове, които не са подали заявления за достъп до класифицирана информация или им е бил отказан от ДАНС.
 
След като провокираха остра реакция проектопромените бяха свалени от портала за обществени консултации без обяснение и вероятно на този етап отпадат от дневния ред.
 
 
Отнемането на достъпа до обществена информация от години се използва при отстраняването на определени кадри в сектора за сигурността, като материята продължава да е изключително чувствителна и да повдига въпроси за прилагането ѝ за политически цели.
 
Темата стана актуална отново миналата година, когато ГЕРБ атакува кмета на София Васил Терзиев, че не е изпълнил задължението си да подаде документи за проучване за надеждност и издаване на разрешение за достъп до класифицираната информация. 
 
Искане за оставки
 
Съпредседателят на “Демократична България“ и бивш шеф на контраразузнаването Атанас Атанасов директно призова ръководството на ДАНС да подаде оставка заради “поредния случай на нарушаване на основните принципи на работа на Агенцията, а именно спазване на политически неутралитет, обективност и безпристрастност“.
 
"Предложеният от ДАНС проект на ЗИД на ЗЗКИ е пример за използването на Агенцията за политически цели и административен произвол. Проектът предвижда връщане на безсрочната държавна тайна и отстраняване на неудобните кметове при неподаване на документи за проучване за надеждност в двумесечен срок от встъпването в длъжност, при отказ или отнемане на разрешение за достъп до класифицирана информация от ДАНС“, обясни той.
 
 
Вечна тайна и сваляне на кметове
 
Според предложените промени се връща възможността определени данни да остават завинаги държавна тайна.
 
С тях ще може да се запазва класифицирана информация “до отпадане на основанията за нейната защита" и вече няма да важи най-дългият срок досега – 30 години.
 
Така на практика ще има класифицирана информация, с която обществото никога няма да има възможност да се запознае. Това не е първият опит в тази посока, като през годините е имало различни идеи за законови промени.
 
За пример се дават случаи, касаещи комуникационни и информационни системи, военновременни планове, данни за възложени военновременни задачи, дълготрайни материални активи, данни за защитени лица и други.
 
Освен това се предлага възможност за отстраняване на кметове от длъжност заради “несъвместимостта им за достъп до класифицирана информация“.
 
Друга промяна е вицепрезидентът да не подлежи на проверка за достъп до класифицирана информация. 
 
На такава не подлежат и депутатите, премиeрът, министрите и други.

Title Пикът на грипа ще е в края на януари: 
Очаква се пикът на грипа да бъде в края на януари, смята проф. Ива Христова - директор на Националния център по заразни и паразитни болести. 

"Ако положителните проби за ковид са 1.8-1.9%, положителните за грип са над 11%. Далеч сме от епидемичните нива, но грипът бавно повишава своята циркулация", каза проф. Христова пред БНТ.
 
"В момента е 10 пъти по-вероятно да се разболеем от грип, отколкото от ковид".
 
Тя акцентира върху това, че вирусна инфекция не се лекува с антибиотик.
 
"Категорично има повишаване на броя на поставените ваксини за грип. Интересът е много голям. За поредна година Министерство на здравеопазването закупува все по-голям брой ваксини и те отново се оказват недостатъчни. Лошото е, че в световен мащаб ваксините са недостатъчно и много рано трябва да се заявят".
 
Проф. Христова препоръча и ваксината за пневмококи, особено за възрастните хора над 65-годишна възраст.
 
"Тези хора трябва да заявят желанието си при личния лекар и след това да отидат да им се постави", каза тя.
 
 
 

Title Клиентите на ФАНТАСТИКО дариха 324 393 лева за безопасна училищна и онлайн среда: 
324 393 лв. бяха дарени от клиентите на "Фантастико" в подкрепа на програмата на УНИЦЕФ "Стъпки заедно", която тази година е с фокус върху създаването на позитивна училищна и онлайн среда за всяко дете. Това е петата дарителска кампания, проведена в супермаркетите на българската търговска верига в подкрепа на УНИЦЕФ България. Събраната сума е рекордна за всички проведени до момента във "Фантастико" дарителски инициативи, а общият принос за последните 5 години в подкрепа на УНИЦЕФ България достигна 1 277 076 лв.

Средствата, събрани в периода 05 декември 2024 г. – 01 януари 2025 г. с подкрепата на клиентите и служителите на търговската верига, ще бъдат използвани за разширяването на програмата "Стъпки заедно" в 100 училища в страната и ще подкрепят усилията на УНИЦЕФ и партньорите на организацията за създаване на по-сигурна онлайн среда чрез различни обучения за ученици, учители и родители.

"От името на УНИЦЕФ бих искала да изразя нашата огромна благодарност и признателност за подкрепата на нашите дългогодишни партньори от "Фантастико"! Вашата ангажираност и щедрост изиграха ключова роля за успеха на програмата "Стъпки заедно" и за положителните резултати за децата. Благодарение на партньорството ни днес повече от 12 000 ученици учат в по-позитивна и по-безопасна среда без насилие. Но ние няма да спрем до тук, а ще продължим докато не достигнем до всяко дете, за да гарантираме неговата безопасност в днешния дигитален свят", заяви Кристина де Бройн, представител на Детския фонд на ООН в България.

През последните пет години клиентите и служителите на ФАНТАСТИКО подкрепиха различни образователни инициативи на Детския фонд на ООН в България, насочени към осигуряването на приобщаващо образование за децата със специални нужди, както и към създаването на позитивна и безопасна учебна среда за всички деца. И тази година активни поддръжници и застъпници за каузите на УНИЦЕФ за децата бяха касиерите в магазините на българската търговска верига.

"Признателен съм на всеки наш клиент и на всички колеги в супермаркетите ни за подкрепата на тази толкова важна кауза. За да има дългосрочен ефект от подобни програми са нужни дългосрочни усилия. Радвам се, че толкова много хора го осъзнават и застанаха зад усилията на УНИЦЕФ за по-позитивна училищна и дигитална среда за децата. Благодаря на екипа на УНИЦЕФ България за професионализма и стремежа им към устойчиви резултати за по-добро бъдеще на младите хора в страната ни, заяви Владимир Николов, оперативен президент на ФАНТАСТИКО ГРУП. 

От началото на програмата "Стъпки заедно" до момента УНИЦЕФ, съвместно с Министерството на образованието и науката, и с подкрепата на ФАНТАСТИКО ГРУП, достигна до 12 000 ученици, над 1000 учители и близо 6000 родители. В следващите две години УНИЦЕФ ще се фокусира върху осигуряването на онлайн безопасност за децата, като цели да обхване 10 000 ученици, 2 000 специалисти и 5 000 родители.

*УНИЦЕФ не се ангажира и не препоръчва конкретни марки, продукти или услуги.

Title Само за седмица: Петима мигранти загубиха живота си в Странджа: 
Петима мигранти са загубили живота си при землището на селище "Индже войвода" само за последната седмица, съобщи пред БНТ д-р Галина Милева - началник на отделението по "Съдебна медицина" в УМБАЛ - Бургас.
 
Те са били открити по сигнал. Били са на възраст между 17 и 25 години.
 
След намерените загинали мигранти в Странджа отново на дневен ред се появява проблемът какво се случва с телата на нелегално преминалите границата, които често са без документи и трудно могат да бъдат идентифицирани.
 
Бургаската морга продължава да е препълнена от непотърсени тела, а това сериозно затруднява съдебните медици, отбелязва БНТ.
 
Преди дни стана ясно, че трима мигранти са открити мъртви след измръзване в Странджа.
 
Преди това организацията за помощ на бежанци "Млади криле" съобщи, че има данни за загинали хора, като жертвите вероятно са непълнолетни момчета от Египет, на видима възраст 15-17 г.
 
 

Title Северна Корея изстреля балистична ракета на фона на визита на Блинкън в Сеул: 
Северна Корея изстреля днес най-малко една балистична ракета, която е паднала на изток от страната в Японско море, предадоха Асошиейтед прес и Ройтерс, като се позоваха на южнокорейските въоръжени сили.

За момента те не са в състояние да потвърдят колко точно ракети са изстреляни.

Японската брегова охрана съобщи за една паднала ракета извън изключителната икономическа зона на страната.

Това е първият севернокорейски ракетен опит от около два месеца. Той бе извършен в момент, когато държавният секретар на САЩ Антъни Блинкън е в Сеул, за да обсъди с южнокорейските съюзници севернокорейската ядрена заплаха и други въпроси, отбелязват АП и Ройтерс.

Освен това визитата се състои в момент на политическа криза в Южна Корея, чийто президент Юн Сук-йол бе отстранен от парламента заради въведеното за кратко от него в началото на миналия месец военно положение.

Съединените щати имат пълно доверие в устойчивостта на южнокорейската демокрация и в лидерството на изпълняващия длъжността държавен глава министър на финансите Чой Сан-мок, каза днес Блинкън на среща с временния президент.

Заповедта за арест на Юн изтича в полунощ (17 ч. българско време). Южнокорейската агенция за разследване на корупцията по високите етажи на властта поиска действието на заповедта да бъде удължено и изпълнението ѝ да бъде поето от полицията.

Title Празнуваме Богоявление или Йордановден. Над 120 000 българи имат имен ден: 
На 6 януари празнуваме Богоявление или Йордановден - един от най-големите християнски празници.

Той се свързва с Христовото кръщение във водите на река Йордан. В храмовете на страната се извършва Велик водосвет и освещаване на водата и се чете божествена света литургия.

В цялата страна днес ритуално се хвърля кръст в близките водоеми, за да бъде осветена и водата им.

Общо 123 107 българи празнуват имен ден на Йордановден, сочи статистиката на Националния статистически институт.

Общо мъжете, които трябва да почерпят за Йордановден, са 66 009, а дамите 57 098.

Веднага след Йордановден идва Ивановден, когато ще празнуват 329 954 българи.

Title "Хамас" в готовност да освободи заложници като "първи етап" от споразумение: 
От "Хамас" изразиха готовност да освободят 34 от заложниците, които държат в ивицата Газа, като "първи етап" от споразумение за прекратяване на огъня с Израел. Еврейската държава обаче каза, че за момента не е получила никакъв списък от палестинското ислямистко движение, съобщи Франс прес.

Представител на "Хамас" каза пред Франс прес, че групата от 34 заложници включва "всички жени, болни хора, деца и възрастни" сред израелските заложници. Палестинското ислямистко движение има нужда от една седмица, за да се свърже с всички похитители и да установи кои от пленниците са живи, добави той.

От канцеларията на израелския премиер Бенямин Нетаняху обаче дадоха да се разбере в изявление, че "противно на това, което бе съобщено, от "Хамас" все още не са предоставили списък на заложниците".

Непреките преговори между двете страни в конфликта бяха подновени през уикенда в Доха - столицата на Катар, който посредничи заедно с Египет и Съединените щати в опит да бъде постигнато споразумение за прекратяване на огъня и освобождаване на заложниците.

Това стана малко повече от две седмици преди встъпването в длъжост на избрания за президент на САЩ Доналд Тръмп. Близък съюзник на Израел, Тръмп, който ще положи клетва на 20 януари, вече засили натиска върху "Хамас".

Спасителните служби в ивицата Газа съобщиха за най-малко 23 убити при израелски удари в палестинската територия вчера.

На окупирания Западен бряг на река Йордан израелската армия застреля по време на своя операция палестински тийнейджър.

Title Зеленски иска да договори мирен план с Тръмп преди да преговаря с Путин: 
Украинският президент Володимир Зеленски каза, че иска първо да се срещне с бъдещия си американски колега Доналд Тръмп, за да договорят мирен план, преди да пристъпи към каквито и да било преговори с руския лидер Владимир Путин, съобщи Франс прес.

"Първо с Тръмп, ние ще се разберем с него как да сложим край на войната, как да спрем Путин", обясни позицията си Зеленски в тричасово интервю с американския подкастър Лекс Фридман. Той подчерта, че е "много важно Европа да има глас" в дискусиите.

"С Тръмп ще постигнем споразумение - и аз съм сигурен, че той ще може да предложи с Европа силни гаранции за сигурност - и тогава ще можем да говорим с руснаците", обобщи Зеленски. Той потвърди, че очаква бъдещият президент на САЩ , който ще встъпи в длъжност на 20 януари, да сложи край на войната, започнала преди близо три години.

Гаранциите за сигурността на Украйна ще бъдат ефикасни, само ако бъдат предоставени от Съединените щати, подчерта в същото време Зеленски, цитиран от Ройтерс.

"Без САЩ гаранции за сигурност не са възможни. Имам предвид такива гаранции за сигурност, които могат да предотвратят руска агресия", каза той в интервюто.

Така украинският президент негласно призна, че европейските съюзници на страната му са твърде слаби във военно отношение, за да могат да дадат подобни гаранции, отбелязва Ройтерс.

"Просто казвам, че ако (Съединените щати напуснат НАТО при Тръмп), Путин ще унищожи Европа", предупреди също така той.

Зеленски твърди, че Путин не е заинтересован от сериозни преговори за слагане на край на войната и затова е необходимо да бъде принуден да спре руската агресия и да се съгласи на траен мир, посочва Ройтерс.

Украинският президент довери още в интервюто, че е предложил на Тръмп Киев да получи замразени руски активи на обща стойност 300 милиарда долара, с които да купи американски оръжия.

